<div xmlns="http://www.w3.org/1999/xhtml" xmlns:tei="http://www.tei-c.org/ns/1.0" class="tei_text" type="letter">
   <div class="tei_body">
      <div class="q">
         <p>ELEGIA.</p>  
         <p>Ergo desidiæ videor tibi crimine dignus; <br /> Et meritò: victas do tibi sponte manus. <br /> Arguor &amp; veteres nimium contemnere Musas, <br /> Irata et nobis est Medicæa Venus.<br /> Mene igitur statuas &amp; inania saxa vereri! <br /> Stultule! marmoreâ quid mihi cum Venere? <br /> Hìc veræ, hìc vivæ Veneres, &amp; mille per urbem, <br /> Quarum nulla queat non placuisse Jovi. <br /> Cedite Romanæ formosæ et cedite Graiæ,<br /> Sintque oblita Helenæ nomen et Hermionæ! <br /> Et, quascunque refert ætas vetus, Heroinæ: <br /> Unus honor nostris jam venit Angliasin. <br /> Oh quales vultus, Oh quantum numen ocellis! <br /> I nunc &amp; Tuscas improbe confer opes. <br /> Ne tamen hæc obtusa nimis præcordia credas, <br /> Neu me adeo nullâ Pallade progenitum: <br /> Testor Pieridumque umbras &amp; flumina Pindi <br /> Me quoque Calliopes semper amasse choros; <br /> Et dudum Ausonias urbes, &amp; visere Graias <br /> Cura est, ingenio si licet ire meo: <br /> Sive est Phidiacum marmor, seu Mentoris æra,<br /> Seu paries Coo nobilis e calamo;<br /> Nec minus artificum magna argumenta recentûm <br /> Romanique decus nominis &amp; Veneti: <br /> Quà Furor &amp; Mavors &amp; sævo in Marmore vultus, <br /> Quàque et formoso mollior ære Venus. <br /> Quàque loquax spirat fucus, vivique labores, <br /> Et quicquid calamo dulciùs ausa manus: <br /> Hìc nemora, et solâ mærens Melibœus in umbrâ, <br /> Lymphaque muscoso prosiliens lapide; <br /> Illìc majus opus, faciesque in pariete major <br /> Exurgens, Divûm &amp; numina Cœlicolûm; <br /> O vos fælices, quibus hæc cognoscere fas est, <br /> Et totâ Italiâ, quà patet usque, frui! <br /> Nulla dies vobis eat injucunda, nec usquam <br /> Norîtis quid sit tempora amara pati.
         </p>
      </div>
   </div>
</div>