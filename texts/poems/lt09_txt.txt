<paratext> From Petrarch. Lib: I: Sonett: 170
<paratext> 
<paratext> Lasso ch' i ardo, &amp; [ed] altri non me 'l crede, &amp;c:
<paratext> ['Alas because I am aflame, and some one does not believe it of me. . . .']
<paratext> 
Uror io! veros at nemo credidit ignes:
    quin credunt omnes; dura sed illa negat.
Illa negat, soli volumus cui posse probare:
    quin videt, et visos improba dissimulat.
Ah durissima mi, sed et ah pulcherrima rerum!
    nonne animam in misera, Cynthia, fronte vides?
Omnibus illa pia est, et, si non fata vetassent,
    tam longas mentem flecteret ad lachrymas.
Sed tamen has lachrymas, hunc tu, quem spreveris, ignem,
    carminaque auctori non bene culta suo
Turba futurorum non ignorabit amantum:
    nos duo, cumque erimus parvus uterque cinis,
Jamque faces, eheu! oculorum, et frigida lingua
    hae sine luce jacent, immemor illa loqui:
Infelix Musa aeternos spirabit amores,
    ardebitque urna multa favilla mea.
