<paratext> [Alcaic Ode]
<paratext> 
<paratext> In the Book at the Grande Chartreuse
<paratext> among the Mountains of Dauphin&eacute;.
<paratext> 
O Tu, severi relligio loci,
Quocunque gaudes nomine (non leve
    Nativa nam certe fluenta
        Numen habet, veteresque sylvas;
Praesentiorem et conspicimus Deum
Per invias rupes, fera per juga,
    Clivosque praeruptos, sonantes
        Inter aquas, nemorumque noctem;
Quam si repostus sub trabe citrea
Fulgeret auro, et Phidiaca manu)
    Salve vocanti rite, fesso et
        Da placidam juveni quietem.
Quod si invidendis sedibus, et frui
Fortuna sacra lege silentii
    Vetat volentem, me resorbens
        In medios violenta fluctus:
Saltem remoto des, Pater, angulo
Horas senectae ducere liberas;
    Tutumque vulgari tumultu
        Surripias, hominumque curis.
