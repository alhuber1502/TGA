<paratext> [The Gaurus]
<paratext> 
Nec procul infelix se tollit in aethera Gaurus,
Prospiciens vitreum lugenti vertice pontum.
Tristior ille diu, et veteri desuetus oliva
Gaurus, pampineaeque eheu jam nescius umbrae:
Horrendi tam saeva premit vicinia montis,
Attonitumque urget latus, exuritque ferentem.
    Nam fama est, olim, media dum rura silebant
Nocte deo victa, et molli perfusa quiete;
Infremuisse aequor ponti, auditamque per omnes
Late tellurem surdum immugire cavernas:
Quo sonitu nemora alta tremunt, tremit excita tuto
Parthenopaea sinu, flammantisque ora Vesevi.
At subito se aperire solum, vastosque recessus
Pandere sub pedibus, nigraque voragine fauces:
Tum piceas cinerum glomerare sub aethere nubes
Vorticibus rapidis, ardentique imbre procellam.
Praecipites fugere ferae, perque avia longe
Silvarum fugit pastor, juga per deserta,
Ah, miser! increpitans saepe alta voce per umbram
Nequicquam natos, creditque audire sequentes:
Atque ille excelso rupis de vertice solus
Respectans notasque domos, et dulcia regna,
Nil usquam videt infelix praeter mare tristi
Lumine percussum, et pallentes sulphure campos,
Fumumque, flammasque, rotataque turbine saxa.
    Quin ubi detonuit fragor, et lux reddita coelo:
Maestos confluere agricolas, passuque videres
Tandem iterum timido deserta requirere tecta;
Sperantes, si forte oculis, si forte darentur
Uxorum cineres, miserorumve ossa parentum
(Tenuia, sed tanti saltem solatia luctus)
Una colligere, et justa componere in urna.
Uxorum nusquam cineres, nusquam ossa parentum
(Spem miseram) assuetosve Lares, aut rura videbunt;
Quippe ubi planities campi diffusa jacebat,
Mons novus: ille supercilium, frontemque favilla
Incanum ostentans, ambustis cautibus, aequor
Subjectum, stragemque suam, maesta arva, minaci
Despicit imperio, soloque in littore regnat.
    Hinc infame loci nomen, multosque per annos
Immemor antiquae laudis nescire labores
Vomeris, et nullo tellus revirescere cultu:
Non avium colles, non carmine matutino
Pastorum resonare; adeo undique dirus habebat
Informes late horror agros, saltusque vacantes.
Saepius et longe detorquens navita proram
Monstrabat digito littus, saevaeque revolvens
Funera narrabat noctis, veteremque ruinam.
    Montis adhuc facies manet hirta atque aspera saxis
Sed furor extinctus jamdudum, et flamma quievit,
Quae nascenti aderat; seu forte bituminis atri
Defluxere olim rivi, atque effoeta lacuna
Pabula sufficere ardori, viresque recusat:
Sive in visceribus meditans incendia jam nunc,
Horrendum! arcanis glomerat genti esse futurae
Exitio, sparsos tacitusque recolligit ignes.
    Raro per clivos haud secius ordine vidi
Canescentem oleam. Longum post tempus amicti
Vite virent tumuli, patriamque revisere gaudens
Bacchus in assuetis tenerum caput exerit arvis
Vix tandem, infidoque audet se credere coelo.
