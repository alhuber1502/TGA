<paratext> In 5<sup>tam</sup> Novembris
<paratext> 
Lis anceps, multosque diu protracta per annos,
    judice nec facile dissoluenda fuit;
Cui tribuenda modo sceleratae premia palmae?
    quem merito tantus nobilitaret honos?
Multa sibi Romae saevi ascivere tyranni,
    multa sibi primus, posteriorque Nero:
Qui retulit praedam nostro de litore Conchas:
    quem dedit ex pura Flavia stirpe domus:
Multa sibi Phalaris petiit, Trinacria pestis;
    diraque causa tui, magna Diana, rogi:
Quaeque referre mora est, portenta replentia famae
    invitae annales, crimine nota suo.
At demum innumeris belli Anglia clara triumphis
    militis ostentat parta tropaea manu;
Nec satis est, gemina palma insignita nitere
    artibus et bellis, orbis et esse decus;
Accedat nactae sceleris nisi gloria famae,
    et laudis numeros impleat illa suae:
Ex natis surgit mens aspernata priores,
    et tentare novas ingeniosa vias,
Quae caecis novit Martem sepelire latebris,
    tectosque a visu Solis habere dolos;
Scilicet, ut fallat, non ire in viscera terrae,
    non dubitat simili clade vel ipse mori.
Jamque incepit opus: careat successibus, opto;
    et vetet inceptum Fors, precor, istud opus:
Nec frustra; effulget subito lux aurea caeli,
    (aspice) rimanti dum domus atra patet;
Reclusamque vides fraudem, letique labores,
    antraque miraris sulphure foeta suo:
Quod si venturi haec armamentaria fati
    panderat haud sacri gratia dia poli;
Jure scelus se jactaret, procerumque ruina
    tantum una gentem perdomuisse manu.
