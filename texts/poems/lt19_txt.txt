<paratext> <em>Luna habitabilis</em>
<paratext> 
Dum Nox rorantes non incomitata per auras
Urget equos, tacitoque inducit sidera lapsu;
Ultima, sed nulli soror inficianda sororum,
Huc mihi, Musa: tibi patet alti janua coeli,
Astra vides, nec te numeri, nec nomina fallunt.
Huc mihi, Diva veni: dulce est per aperta serena
Vere frui liquido, campoque errare silenti;
Vere frui dulce est; modo tu dignata petentem
Sis comes, et mecum gelida spatiere sub umbra.
    Scilicet hos orbes, coeli haec decora alta putandum est,
Noctis opes, nobis tantum lucere; virumque
Ostentari oculis, nostrae laquearia terrae,
Ingentes scenas, vastique aulaea theatri?
Oh! quis me pennis aethrae super ardua sistet
Mirantem, propiusque dabit convexa tueri;
Teque adeo, unde fluens reficit lux mollior arva,
Pallidiorque dies, tristes solata tenebras?
    Sic ego, subridens Dea sic ingressa vicissim:
Non pennis opus hic, supera ut simul illa petamus:
Disce Puer potius coelo deducere Lunam;
Neu crede ad magicas te invitum accingier artes,
Thessalicosve modos: ipsam descendere Phoeben
Conspicies novus Endymion; seque offeret ultro
Visa tibi ante oculos, et nota major imago.
    Quin tete admoveas (tumuli super aggere spectas,
Compositum) tubulo; simul imum invade canalem
Sic intenta acie, coeli simul alta patescent
Atria; jamque, ausus Lunaria visere regna,
Ingrediere solo, et caput inter nubila condes.
    Ecce autem! vitri se in vertice sistere Phoeben
Cernis, et Oceanum, et crebris Freta consita terris;
Panditur <em>ille</em> atram faciem caligine condens
Sublustri, refugitque oculos, fallitque tuentem;
Integram Solis lucem quippe haurit aperto
Fluctu avidus radiorum, et longos imbibit ignes:
Verum <em>his</em>, quae, maculis variata nitentibus, auro
Caerula discernunt, celso sese insula dorso
Plurima protrudit, praetentaque littora saxis;
Liberior datur his quoniam natura, minusque
Lumen depascunt liquidum; sed tela diei
Detorquent, retroque docent se vertere flammas.
    Hinc longos videas tractus, terrasque jacentes
Ordine candenti, et claros se attollere montes;
Montes queis Rhodope assurgat, quibus Ossa nivali
Vertice: tum scopulis infra pendentibus antra
Nigrescunt clivorum umbra, nemorumque tenebris.
Non rores illi, aut desunt sua nubila mundo;
Non frigus gelidum, atque herbis gratissimus imber:
His quoque nota ardet picto Thaumantias arcu,
Os roseum Aurorae, propriique crepuscula coeli.
    Et dubitas tantum certis cultoribus orbem
Destitui? exercent agros, sua moenia condunt
Hi quoque, vel Martem invadunt, curantque triumphos
Victores: sunt hic etiam sua praemia laudi;
His metus, atque amor, et mentem mortalia tangunt.
    Quin, uti nos oculis jam nunc juvat ire per arva,
Lucentesque plagas Lunae, pontumque profundum:
Idem illos etiam ardor agit, cum se aureus effert
Sub sudum globus, et Terrarum ingentior orbis;
Scilicet omne aequor tum lustrant, scilicet omnem
Tellurem, gentesque polo sub utroque jacentes:
Et quidam aestivi indefessus ad aetheris ignes
Pervigilat, noctem exercens, coelumque fatigat;
Jam Galli apparent, jam se Germania late
Tollit, et albescens pater Apenninus ad auras:
Jam tandem in Borean, en! parvulus Anglia naevus
(Quanquam aliis longe fulgentior) extulit oras:
Formosum extemplo lumen, maculamque nitentem
Invisunt crebri Proceres, serumque tuendo
Haerent, certatimque suo cognomine signant:
Forsitan et Lunae longinquus in orbe Tyrannus
Se dominum vocat, et nostra se jactat in aula.
    Terras possim alias propiori Sole calentes
Narrare; atque alias, jubaris queis parcior usus,
Lunarum chorus, et tenuis penuria Phoebi:
Ni, meditans eadem haec audaci evolvere cantu,
Jam pulset citharam Soror, et praeludia tentet.
    Non tamen has proprias laudes, nec facta silebo
Jampridem in fatis, patriaeque oracula famae.
Tempus erit, sursum totos contendere coetus
Quo cernes longo excursu, primosque colonos
Migrare in lunam, et notos mutare Penates:
Dum stupet obtutu tacito vetus incola, longeque
Insolitas explorat aves, classemque volantem.
    Ut quondam ignotum marmor, camposque natantes
Tranavit Zephyros visens, nova regna, Columbus;
Litora mirantur circum, mirantur et undae
Inclusas acies ferro, turmasque biformes,
Monstraque foeta armis, et non imitabile fulmen.
Foedera mox icta, et gemini commercia mundi,
Agminaque assueto glomerata sub aethere cerno.
Anglia, quae pelagi jamdudum torquet habenas,
Exercetque frequens ventos, atque imperat undae;
Aeris attollet fasces, veteresque triumphos
Huc etiam feret, et victis dominabitur auris.
