<paratext> <em>De Principiis Cogitandi.</em><br>Liber Primus. Ad Favonium.
<paratext> 
Unde Animus scire incipiat: quibus inchoet orsa
Principiis seriem rerum, tenuemque catenam
Mnemosyne: Ratio unde rudi sub pectore tardum
Augeat imperium; et primum mortalibus aegris
Ira, Dolor, Metus, et Curae nascantur inanes,
Hinc canere aggredior. Nec dedignare canentem,
Oh decus! Angliacae certe oh lux altera gentis!
Si qua primus iter monstras, vestigia conor
Signare incerta, tremulaque insistere planta.
Quin potius duc ipse (potes namque omnia) sanctum
Ad limen, (si rite adeo, si pectore puro,)
Obscurae reserans Naturae ingentia claustra.
Tu caecas rerum causas, fontemque severum
Pande, Pater; tibi enim, tibi, veri magne Sacerdos,
Corda patent hominum, atque altae penetralia Mentis.
    Tuque aures adhibe vacuas, facilesque, Favoni,
(Quod tibi crescit opus) simplex nec despice carmen,
Nec vatem: non illa leves primordia motus,
Quanquam parva, dabunt. Laetum vel amabile quicquid
Usquam oritur, trahit hinc ortum; nec surgit ad auras,
Quin ea conspirent simul, eventusque secundent:
Hinc variae vitai artes, ac mollior usus,
Dulce et amicitiae vinclum: Sapientia dia
Hinc roseum accendit lumen, vultuque sereno
Humanas aperit mentes, nova gaudia monstrans,
Deformesque fugat curas, vanosque timores:
Scilicet et rerum crescit pulcherrima Virtus.
Illa etiam, quae te (mirum) noctesque diesque
Assidue fovet inspirans, linguamque sequentem
Temperat in numeros, atque horas mulcet inertes;
Aurea non alia se jactat origine Musa.
    Principio, ut magnum foedus Natura creatrix
Firmavit, tardis jussitque inolescere membris
Sublimes animas; tenebroso in carcere partem
Noluit aetheream longo torpere veterno:
Nec per se proprium passa exercere vigorem est,
Ne sociae molis conjunctos sperneret artus,
Ponderis oblita, et coelestis conscia flammae.
Idcirco innumero ductu tremere undique fibras
Nervorum instituit: tum toto corpore miscens
Implicuit late ramos, et sensile textum,
Implevitque humore suo (seu lympha vocanda,
Sive aura est; tenuis certe), atque levissima quaedam
Vis versatur agens, parvosque infusa canales
Perfluit; assidue externis quae concita plagis,
Mobilis, incussique fidelis nuntia motus,
Hinc inde accensa contage relabitur usque
Ad superas hominis sedes, arcemque cerebri.
Namque illic posuit solium, et sua templa sacravit
Mens animi: hanc circum coeunt, densoque feruntur
Agmine notitiae, simulacraque tenuia rerum:
Ecce autem naturae ingens aperitur imago
Immensae, variique patent commercia mundi.
    Ac uti longinquis descendunt montibus amnes
Velivolus Tamisis, flaventisque Indus arenae,
Euphratesque, Tagusque, et opimo flumine Ganges;
Undas quisque suas volvens, cursuque sonoro
In mare prorumpunt: hos magno acclinis in antro
Excipit Oceanus, natorumque ordine longo
Dona recognoscit venientum, ultroque serenat
Caeruleam faciem, et diffuso marmore ridet.
Haud aliter species properant se inferre novellae
Certatim menti, atque aditus quino agmine complent.
    Primas tactus agit partes, primusque minutae
Laxat iter caecum turbae, recipitque ruentem.
Non idem huic modus est, qui fratribus: amplius ille
Imperium affectat senior, penitusque medullis,
Visceribusque habitat totis, pellisque recentem
Funditur in telam, et late per stamina vivit.
Necdum etiam matris puer eluctatus ab alvo
Multiplices solvit tunicas, et vincula rupit;
Sopitus molli somno, tepidoque liquore
Circumfusus adhuc: tactus tamen aura lacessit
Jamdudum levior sensus, animamque reclusit.
Idque magis simul ac solitum blandumque calorem
Frigore mutavit caeli, quod verberat acri
Impete inassuetos artus: tum saevior adstat,
Humanaeque comes vitae Dolor excipit; ille
Cunctantem frustra, et tremulo multa ore querentem
Corripit invadens, ferreisque amplectitur ulnis.
Tum species primum patefacta est candida Lucis
(Usque vices adeo Natura bonique, malique,
Exaequat, justaque manu sua damna rependit)
Tum primum, ignotosque bibunt nova lumina soles.
    Carmine quo, Dea, te dicam, gratissima coeli
Progenies, ortumque tuum; gemmantia rore
Ut per prata levi lustras, et floribus halans
Purpureum Veris gremium, scenamque virentem
Pingis, et umbriferos colles, et caerula regna?
Gratia te, Venerisque Lepos, et mille Colorum,
Formarumque chorus sequitur, Motusque decentes.
At caput invisum Stygiis Nox atra tenebris
Abdidit, horrendaeque simul Formidinis ora,
Pervigilesque aestus Curarum, atque anxius Angor:
Undique Laetitia florent mortalia corda,
Purus et arridet largis fulgoribus AEther.
    Omnia nec tu ideo invalidae se pandere Menti
(Quippe nimis teneros posset vis tanta diei
Perturbare, et inexpertos confundere visus)
Nec capere infantes animos, neu cernere credas
Tam variam molem, et mirae spectacula Lucis:
Nescio qua tamen haec oculos dulcedine parvos
Splendida percussit novitas, traxitque sequentes;
Nonne videmus enim, latis inserta fenestris
Sicubi se Phoebi dispergant aurea tela,
Sive lucernarum rutilus colluxerit ardor,
Extemplo huc obverti aciem, quae fixa repertos
Haurit inexpletum radios, fruiturque tuendo.
    Altior huic vero sensu, majorque videtur
Addita, Judicioque arcte connexa potestas,
Quod simul atque aetas volventibus auxerit annis,
Haec simul, assiduo depascens omnia visu,
Perspiciet, vis quanta loci, quid polleat ordo,
Juncturae quis honos, ut res accendere rebus
Lumina conjurant inter se, et mutua fulgent.
    Nec minor in geminis viget auribus insita virtus,
Nec tantum in curvis quae pervigil excubet antris
Hinc atque hinc (ubi Vox tremefecerit ostia pulsu
Aeriis invecta rotis) longeque recurset:
Scilicet Eloquio haec sonitus, haec fulminis alas,
Et mulcere dedit dictis et tollere corda,
Verbaque metiri numeris, versuque ligare
Repperit, et quicquid discant Libethrides undae,
Calliope quoties, quoties Pater ipse canendi
Evolvat liquidum carmen, calamove loquenti
Inspiret dulces animas, digitisque figuret.
    At medias fauces, et linguae humentia templa
Gustus habet, qua se insinuet jucunda saporum
Luxuries, dona Autumni, Bacchique voluptas.
    Naribus interea consedit odora hominum vis,
Docta leves captare auras, Panchaia quales
Vere novo exhalat, Floraeve quod oscula fragrant
Roscida, cum Zephyri furtim sub vesperis hora
Respondet votis, mollemque aspirat amorem.
    Tot portas altae capitis circumdedit arci
Alma Parens, sensusque vias per membra reclusit;
Haud solas: namque intus agit vivata facultas,
Qua sese explorat, contemplatusque repente
Ipse suas animus vires, momentaque cernit.
Quid velit, aut possit, capiat, fugiatve, vicissim
Percipit imperio gaudens; neque corpora fallunt
Morigera ad celeres actus, ac numina mentis.
    Qualis Hamadryadum quondam si forte sororum
Una, novos peragrans saltus, et devia rura;
(Atque illam in viridi suadet procumbere ripa
Fontis pura quies, et opaci frigoris umbra)
Dum prona in Latices speculi de margine pendet,
Mirata est subitam venienti occurrere Nympham:
Mox eosdem, quos ipsa, artus, eadem ora gerentem
Una inferre gradus, una succedere sylvae
Aspicit alludens; seseque agnoscit in undis.
Sic sensu interno rerum simulacra suarum
Mens ciet, et proprios observat conscia vultus.
Nec vero simplex ratio, aut jus omnibus unum
Constat imaginibus. Sunt quae bina ostia norunt;
Hae privos servant aditus; sine legibus illae
Passim, qua data porta, ruunt, animoque propinquant.
Respice, cui a cunis tristes extinxit ocellos,
Saeva et in aeternas mersit natura tenebras:
Illi ignota dies lucet, vernusque colorum
Offusus nitor est, et vivae gratia formae.
Corporis at filum, et motus, spatiumque, locique
Intervalla datur certo dignoscere tactu:
Quandoquidem his iter ambiguum est, et janua duplex,
Exclusaeque oculis species irrumpere tendunt
Per digitos. Atqui solis concessa potestas
Luminibus blandae est radios immittere lucis.
    Undique proporro sociis, quacunque patescit
Notitiae campus, mistae lasciva feruntur
Turba voluptatis comites, formaeque dolorum
Terribiles visu, et porta glomerantur in omni.
Nec vario minus introitu magnum ingruit Illud,
Quo facere et fungi, quo res existere circum
Quamque sibi proprio cum corpore scimus, et ire
Ordine, perpetuoque per aevum flumine labi.
    Nunc age quo valeat pacto, qua sensilis arte
Affectare viam, atque animi tentare latebras
Materies (dictis aures adverte faventes)
Exsequar. Inprimis spatii quam multa per aequor
Millia multigenis pandant se corpora seclis,
Expende. Haud unum invenies, quod mente licebit
Amplecti, nedum proprius deprendere sensu,
Molis egens certae, aut solido sine robore, cujus
Denique mobilitas linquit, texturave partes,
Ulla nec orarum circumcaesura coercet.
Haec conjuncta adeo tota compage fatetur
Mundus, et extremo clamant in limine rerum,
(Si rebus datur Extremum) primordia. Firmat
Haec eadem tactus (tactum quis dicere falsum
Audeat?) haec oculi nec lucidus arguit orbis.
    Inde potestatum enasci densissima proles
Nam quodcunque ferit visum, tangive laborat
Quicquid nare bibis, vel concava concipit auris,
Quicquid lingua sapit, credas hoc omne, necesse est
Ponderibus, textu, discursu, mole, figura
Particulas praestare leves, et semina rerum.
Nunc oculos igitur pascunt, et luce ministra
Fulgere cuncta vides, spargique coloribus orbem
Dum de sole trahunt alias, aliasque superne
Detorquent, retroque docent se vertere flammas.
Nunc trepido inter se fervent corpuscula pulsu,
Ut tremor aethera per magnum, lateque natantes
Aurarum fluctus avidi vibrantia claustra
Auditus queat allabi, sonitumque propaget.
Cominus interdum non ullo interprete per se
Nervorum invadunt teneras quatientia fibras,
Sensiferumque urgent ultro per viscera motum.
<atnt1> Plan of the Poem.
<atnt6> Invocation to Mr Lock.
<atnt17> Use &amp; Extent of the Subject.
<atnt32> Union of the Soul &amp; Body.
<atnt39> Office of the nervous System.
<atnt50> Sensation, the Origin of our Ideas.
<atnt64> The Touch, our first &amp; most extensive Sense.
<atnt81> Sight, our second Sense.
<atnt85> Digression on Light.
<atnt102> Sight, imperfect at first, gradually improves.
<atnt112> Ideas of Beauty, Proportion &amp; Order.
<atnt116> Hearing, also improveable by the Judgement.
<atnt127> Taste.
<atnt130> Smell.
<atnt135> Reflection, the other Source of our Ideas.
<atnt154> Ideas approach the Soul, some by single Avenues, some by two, others
<atnt154> by every Sense.
<atnt158> Illustration. Light, an Example of the first.
<atnt162> Figure, Motion, Extension, of the second.
<atnt168> Pleasure, Pain, of y<sup>e</sup> 3<sup>d</sup>.
<atnt172> Also Power, Existence, Unity, Succession, Duration.
<atnt177> Primary Qualities of Bodies.
<atnt183> Magnitude, Solidity, Mobility, Texture, Figure.
