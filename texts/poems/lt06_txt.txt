<paratext> <em>De Principiis Cogitandi.</em><br>Liber Secundus.
<paratext>
Hactenus haud segnis Naturae arcana retexi
Musarum interpres, primusque Britanna per arva
Romano liquidum deduxi flumine rivum.
    Cum Tu opere in medio, spes tanti et causa laboris,
Linquis, et aeternam fati te condis in umbram!
Vidi egomet duro graviter concussa dolore
Pectora, in alterius non unquam lenta dolorem;
Et languere oculos vidi, et pallescere amantem
Vultum, quo nunquam Pietas nisi rara, Fidesque,
Altus amor Veri, et purum spirabat Honestum.
Visa tamen tardi demum inclementia morbi
Cessare est, reducemque iterum roseo ore Salutem
Speravi, atque una tecum, dilecte Favoni!
Credulus heu longos, ut quondam, fallere Soles:
Heu spes nequicquam dulces, atque irrita vota!
Heu maestos Soles, sine te quos ducere flendo
Per desideria, et questus jam cogor inanes!
    At Tu, sancta anima, et nostri non indiga luctus,
Stellanti templo, sincerique aetheris igne,
Unde orta es, fruere; atque oh si secura, nec ultra
Mortalis, notos olim miserata labores
Respectes, tenuesque vacet cognoscere curas;
Humanam si forte alta de sede procellam
Contemplere, metus stimulosque cupidinis acres,
Gaudiaque et gemitus, parvoque in corde tumultum
Irarum ingentem, et saevos sub pectore fluctus:
Respice et has lacrymas, memori quas ictus amore
Fundo; quod possum, juxta lugere sepulchrum
Dum juvat, et mutae vana haec jactare favillae.
