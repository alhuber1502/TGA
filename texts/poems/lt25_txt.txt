<paratext> <em>[Translations from the Greek Anthology]</em>
<paratext> 
<paratext> [I]
<paratext> 
<paratext> From the Greek.
<paratext> 
Fertur Aristophanis fatorum arcana rogatum,
    tempore sementis, rusticus isse domum;
(Sideris an felix tempestas, messis an esset
    magna, vel agricolam falleret ustus ager.)
Ille supercilio adducto multa anxius arte
    disposuit sortes, consuluitque Deos;
Tum responsa dedit: vernus suffecerit imber
    si modo, nec fruges laeserit herba nocens;
Si mala robigo, si grando pepercerit arvis,
    attulerit subitum pigra nec aura gelu;
Caprea si nulla, aut culmos attriverit haedus;
    nec fuerit caelum, nec tibi terra gravis:
Largas polliceor segetes, atque horrea plena.
    tu tamen, ut veniat sera locusta, cave.
<paratext> 
<paratext> 
<paratext> [II]
<paratext> 
<paratext> From the Greek of Antiphilus Byzantius
<paratext> In Medeae Imaginem, Nobile Timomachi Opus.
<paratext> 
En ubi Medeae varius dolor aestuat ore,
    jamque animum nati, jamque maritus, habent!
Succenset; miseret; medio exardescit amore
    dum furor, inque oculo gutta minante tremit.
Cernis adhuc dubiam: quid enim? licet impia matris
    Colchidos, at non sit dextera Timomachi.
<paratext> 
<paratext> 
<paratext> [III]
<paratext> 
<paratext> Imitation of the Greek; of Paul Silentiarius.
<paratext> In Bacchae Furentis Statuam.
<paratext> 
Credite, non viva est Maenas; non spirat imago.
    artificis rabiem miscuit aere manus.
<paratext> 
<paratext> 
<paratext> [IV]
<paratext> 
<paratext> From the Greek, of Posidippus.
<paratext> In Alexandrum, AEre Effictum.
<paratext> 
Quantum audet, Lysippe, manus tua! surgit in aere
    spiritus, atque oculis bellicus ignis adest.
Spectate hos vultus, miserisque ignoscite Persis:
    quid mirum, imbelles si leo sparsit oves?
<paratext> 
<paratext> 
<paratext> [V]
<paratext> 
<paratext> From the Greek. [Anonymous.]
<paratext> In Niobes Statuam.
<paratext> 
Fecerat e viva lapidem me Jupiter: at me
    Praxiteles vivam reddidit e lapide.
<paratext> 
<paratext> 
<paratext> [VI]
<paratext> 
<paratext> From the Greek, of Lucian, 
<paratext> offering a Statue of herself to Venus.
<paratext> 
En tibi te, Cytherea, fero: formosius ipsa
    cum tibi, quod ferrem, te, Dea, nil habui.
<paratext> 
<paratext> 
<paratext> [VII]
<paratext> 
<paratext> From the Greek of Statyllius Flaccus.
<paratext> In Amorem dormientem.
<paratext> 
Docte Puer vigiles mortalibus addere curas!
    anne potest in te somnus habere locum?
Laxi juxta arcus, et fax suspensa quiescit,
    dormit et in pharetra clausa sagitta sua:
Longe mater abest, longe Cythereia turba.
    verum ausint alii te prope ferre pedem;
Non ego: nam metuo valde; mihi, perfide, quiddam
    forsan et in somnis ne meditere mali.
<paratext> 
<paratext> 
<paratext> [VIII]
<paratext> 
<paratext> From a Fragment of Plato.
<paratext> 
Itur in Idalios tractus, felicia regna,
    fundit ubi densam myrtea sylva comam:
Intus Amor teneram visus spirare quietem,
    dum roseo roseos imprimit ore toros.
Sublimem procul a ramis pendere pharetram,
    et de languidula spicula lapsa manu
Vidimus, et risu molli diducta labella,
    murmure quae assiduo pervolitabat apes.
<paratext> 
<paratext> 
<paratext> [IX]
<paratext> 
<paratext> From the Greek of Marianus.
<paratext> In Fontem aquae calidae.
<paratext> 
Sub platanis puer Idalius prope fluminis undam
    dormiit, in ripa deposuitque facem.
Tempus adest, sociae! Nympharum audentior una,
    tempus adest: ultra quid dubitamus? ait.
Ilicet incurrit, pestem ut divumque, hominumque,
    lampada collectis exanimaret aquis.
Demens! nam nequit saevam restinguere flammam
    Nympha, sed ipsa ignes traxit, et inde calet.
<paratext> 
<paratext> 
<paratext> [X]
<paratext> 
<paratext> From Lucillius.
<paratext> 
Irrepsisse suas murem videt Argus in aedes,
    atque ait, heus! a me numquid, amice, velis?
Ille autem ridens, metuas nihil; inquit, apud te,
    oh bone, non epulas, hospitium petimus.
<paratext> 
<paratext> 
<paratext> [XI]
<paratext> 
<paratext> Imitated from the Greek of Posidippus.
<paratext> Ad Amorem.
<paratext> 
Paulisper vigiles, oro, compesce dolores,
    respue nec Musae supplicis aure preces:
Oro brevem lacrymis veniam, requiemque furori.
    ah, ego non possum vulnera tanta pati!
Intima flamma; vides, miseros depascitur artus,
    surgit et extremis spiritus in labiis.
Quod si tam tenuem cordi est exolvere vitam;
    stabit in opprobrium sculpta querela tuum:
(Juro perque faces istas, arcumque sonantem,
    spiculaque hoc unum figere docta jecur)
Heu fuge crudelem puerum, saevasque sagittas!
    huic fuit exitii causa, viator, amor.
<paratext> 
<paratext> 
<paratext> [XII]
<paratext> 
<paratext> [Imitated from the Greek] of Bassus.
<paratext> 
Non ego, cum malus urit amor, Iovis induor arma.
    Nil mihi cum plumis, nil mihi cum corio:
Non ego per tegulas mittor liquefactus in aurum.
    Promo duos obolos: sponte venit Danae.
<paratext> 
<paratext> 
<paratext> [XIII]
<paratext> 
<paratext> [Imitated from the Greek] of Rufinus.
<paratext> 
Hanc tibi Rufinus mittit, Rodoclea, coronam.
    has tibi decerpens texerat ipse rosas.
Est viola, est anemone, est suave-rubens hyacinthus,
    mistaque Narcisso lutea caltha suo.
Sume: sed aspiciens ah fidere desine formae!
    qui pingit, brevis est, sertaque teque, color.
