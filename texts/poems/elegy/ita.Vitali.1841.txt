Elegia scritta in un cimiterio campestre

La campana della sera suona il tramonto del giorno; il muggente gregge erra lentamente pei campi; lo stanco bifolco move per la nojosa strada alla sua abitazione, e abbandona il mondo alle tenebre ed a me.

Ora dallo sguardo sparisce la mancante campagna, e nell’ aero tutto regna un solenne profondo silenzio, salvo dove lo scarafaggio alieggia lentamente, e dove dormigliosi tintinni cullano le distanti greggie;

E dove, da quella torre vestita d’ edera, il mesto gufo si lamenta colla luna di quei; che errando vicini all’ombrosa sua dimora, molestano l’ antico solitario suo regno.

Sotto quegli olmi scabri; sotto quell’ ombra dei tassi, dove di zolle s’ innalzano polverosi fumuli, colà, ciascuno per sempre nella sua angusta cella riposto, dormono i rustici antenati del casale.

Il susurrare dei mattutini zeffiri olezzanti incenso; il garrito della rondine dalla sua casupola di paglia; la strillante chiarina del gallo, o l’eccheggiante corno non li risveglieranno più dal loro umilo letto.

Per essi non avvamperà più la fiamma del focolare, nè sollecita massaja attenderà alle sue vespertine faccende: nessun pargolo correrà più a balbettare il ritorno del suo padre, o s’ arrampicherà alle sue ginocchia per partecipare dell’invidiato bacio.

Oh! come spesso l’ aurea messe cadde sotto i colpi della loro falce, e il loro vomere ruppe l’ indurata terra! Quanto giocondi condussero essi i loro plaustri alla campagna! Come piegarono i boschi sotto i loro gagliardi colpi!

Ambizione! non deridere i loro utili lavori, le loro rustiche gioje, e il loro oscuro destino: tu, Grandezza, non ascoltare con uno sprezzante sorriso i semplici e corti annali del povero.

I vanti dell’ araldica, la pompa del potere, e tutto quello che la bellezza e le ricchezze possono dare, aspettano egualmente l’inevitabil’ ora: il sentiero della gloria non conduce che al sepolcro.

E voi, orgogliosi, non incolpateli, se la memoria de’ lor fatti non erige trofei sulle loro tombe là dove traverso le lunghe ale della chiesa, e sotto la incrostata volta eccheggiano di lodi le sonore antifone.

Può essa l’ urna di sculture storiche ornata, o l’ animato busto richiamare la fuggente anima alla sua dimora? può essa la voce dell’ onore provocare la taciturna polvere; o l’ adulazione lusingare il sordo e freddo orecchio della morte?

Forse in questo negletto recinto giace qualche cuore, che gia covò alcuna scintilla di fuoco celeste; forse mani, che avrebbero potuto impugnare la verga dell’ impero, o svegliare all’ estasi la vivente lira.

La scienza non ha mai aperto ai loro occhi la sua ampia pagina, ricca delle spoglie del tempo; la fredda inopia represse il loro nobile ardore, ed agghiacciò la calda foga dell’ anima.

Le oscure profonde caverne dell’ oceano contengono molte gemme del più puro e sereno raggio: molti fiori nascono per rosseggiare senza esser veduti, e per ispandere i loro profumi nel vuoto aere.

Forse qui riposa qualche rustico Hampden, che con cuore intrepido resistette al piccolo tiranno de’ suoi campi; qualche muto e sconosciuto Milton; qualche Cromwell innocente del sangue della sua patria.

La loro sorte vieto ad essi di comandare agli applausi di un senato; di sprezzare le minacce del tormento e della morte; di versare il corno dell’ abbondanza sopra un paese ridente, e di leggere la loro storia dinanzi agli occhi di una nazione.

Nè solo le loro crescenti virtù, ma anche i delitti essendo a brevi confini ristretti, proibiron loro di nuotare fra il sangue alla via del trono, e di chiudere le porte della misericordia al genere umano;

Di nascondere le strazianti cure della consapevole verità; di attutire i rossori dell’ ingénua vergogna, o gl’ incensi arsi dinanzi alla fiamma della musa bruciare in sui focolari del lusso e dell’ orgoglio.

Lontani dall’ ignobil contesa della pazza folla, men alti salirono i loro sobrj desiri: lungo la fresca appartata valle della vita essi guardarono il tranquillo corso del loro cammino.

A proteggere per altro dall’ insulto anche quest’ ossa, qualche fragile memoria che vi è da vicino eretta, ornata di rozze rime, e di grette sculture implora il passaggiero tributo di un sospiro.

Il loro nome, i loro anni computati dalla rozza musa, suppliscono alla lode ed all’ elegia. Essa vi sparge intorno qualche sacro detto, che al rozzo moralista ricorda il suo fine.

Poichè chi è mai che, essendo preda del muto obblío, e abbandonando questa vita piacevole, sebben piena di cure, ha lasciato le calde regioni dell’ allegro giorno, senza gettare addietro un languido e sospiroso sguardo?

L’ anima, che sta per ispiegar l’ ali si confida a qualche amoroso petto; l’ occhio, che sta per chiudersi abbisogna di qualche pietosa lagrima; anche dalla tomba grida la voce della natura; anche nelle fredde ceneri vivono i nostri consueti desiderj.

E tu, che memore degl’ inonorati morti, racconti in queste linee la loro semplice storia, se a caso, condotto dalla solitaria contemplazione, qualche spirito dello stesso genio chercherà il tuo destino,

Forse qualche canuto contadino dirà: “Spesso l’ abbiamo veduto, allo spuntar dell’ aurora, calcare scuotendo con rapidi passi la rugiada per salutare il sole, che dall’ alta vetta compariva.

Là ai piedi di quel faggio che tentenna, e che sì alte le vecchie e sformate sue radici attortiglia, a mezzo giorno torpido e lungo sì sdrajava al suolo e contemplava il ruscello, che da presso gli mormorava.

Ora sorrideva a mo’ di beffa, borbottando non so quali strane sue fantasie; ora vagava vicino a quel bosco; ora languente, mesto, pallido, simile ad uom derelitto, o a frenetico, cui prema grave affanno, o ad uno che sia da disperato amore contrariato.

Una mattina non lo vidi sul consueto colle lunghesso la boscaglia, e vicino al suo favorite albero. Sorse un altro mattino, ed egli non vi era, nè presso al rio, nè nel bosco.

Il susseguente giorno lo vedemmo portato co’ debiti canti funerei in lento e mesto ordine pel sentiero della chiesa. Avvicinati e leggi (poichè tu sai leggere) i versi, che furono scolpiti sulla pietra sotto quel vecchio spino.”


EPITAFFIO

Qui nel grembo della terra riposa il suo capo un giovane sconosciuto alla fortuna ed alla fama. La bella scienza non corrugò la fronte sulla umile sua culla, e la melanconia si fè albergo del suo petto.

Grande era la sua bontà, e sincere il suo cuore; il cielo gli mandò una ricompensa di simile larghezza; egli diede alla miseria quanto aveva, vo’ dire una lagrima: egli ottenne dal cielo quanto desiderò, cioè un amico.

Non cercare di scoprir più oltre i suoi meriti, o di cavar fuori dalla loro terribile dimora le sue fralezze. Là, in dubbia speranza, gli uni e le altre giaciono nel seno di colui, che gli è padre e Dio.

