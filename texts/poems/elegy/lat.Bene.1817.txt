[Elegia]

Deficit ecce dies: iterato concava pulsu
Aera monent; lente armentum clivosa pererrans
Mugit; tecta petens remeat defessus arator
Durum iter, atque mihi orbem et noctis deserit umbris.
Nunc oculis regio dilabitur indistincta;
Cuncta silent; horror totum sacer aera complet,
Ni si qua motis scarabaeus perstrepit alis,
Tinnitusque vocat longinqua ad ovilia somnos;
Seu celsa e turri, quam hederae circumdat amictus,
Illos si queritur ferali carmine bubo
Ad Lunam meditans, secretam qui prope sedem
Antiqua errantes violant atque invia regna.
Umbrosa sub taxo illic scabrisque sub ulmis,
Surgit ubi in tumulos aggesto pulvere tellus,
Angusto quisque in loculo stant ruris agrestes
Perpetuo patres, devincti corpora somno.
Murmure non aura illos thurea matutino,
Non inopis tecti plorans e stramine hirundo,
Non cornu reboans, aut cantu gallus acuto
Posthac ex humili quibunt excire cubili.
Haud illis foculo ardebit dehinc flammeus ignis,
Vespere non operam praebebit sedula conjux,
Nec patri occurrent reduci balbo ore puelli,
Scandentque in genua, ut certatim basia captent.
Horum falx densas crebro prostravit aristas;
Fractae horum crebro cunctantes vomere glebae;
Ut laeti junctis tendebant bobus ad arva!
Ut valido nemora horum procubuere sub ictu!
Utilis hic labor. Ambitio, ne temne laborem,
Fata obscura domi, sincera et gaudia gentis:
Contractos inopum annales, fucoque carentes
Accipiat Fastus, non dedignante cachinno.
Stemmate praeclarum genus, imperioque refulgens,
Quidquid forma dedit, rerum quod copia dives,
Una eademque manet non evitabilis hora;
Uno ipsa ad tumulum deducit gloria calle.
Ne culpae argueris, tumida gens mente, quod ullis
Ipsorum busta haud surgant memoranda tropaeis,
Vasta ubi per spatia et celsi fastigia templi
Ingeminat melos, et divinae carmina laudis.
Distinctae historiis urnae, spirantia signa
Anne queant animos revocare in membra fugaces?
An cineres mutos Honor alta voce ciere,
Blandaque verba aures percellere molliter orci?
Neglecta forsan jacet heic in parte repostum
Igne olim aetherio correptum pectus et ardens,
Quaeque habilis gerere imperii esset dextera sceptrum,
Aut fidium numeris modulari nobile carmen.
Haud unquam explicuit spoliis grave temporis acti
Illorum ante oculos, ingensque Sophia volumen:
Frigida praestantes animos compressit egestas,
Adstrinxitque gelu nativos pectoris aestus.
Plures qui nitido radiant fulgore lapilli
Ima tenent pelagi, caecis latitantque cavernis;
Non visi flores ostro plerique rubescunt,
Et desertum suaveolentes aera mulcent.
Rusticus heic forsan parvi contra ausa tiranni
Hampdenus corde impavido tutatus agellum,
Miltonusve aut Cromwelus sine honore quiescit,
Nec tamen is patrio respersus sanguine dextram.
Voce tenere aures plausumque jubere Senatus,
Temnere damnorumque minas et saeva dolorum,
Didere laetitiam in populos, quos copia ditet,
Praemiaque ex oculis vulgi decerpere laudum
Fors vetuit; sed enim quae germina pubescentis
Virtutis, vitiorum eadem incrementa repressit:
Ad solium vetuit profuso adnare cruore,
Impiaque advorsum miseros praecludere corda;
Vi scelerum permoti animi compescere turbas,
Et vultu ingenuum vetuit cohibere pudorem,
Sive aram ad Luxus, Fastusque litare, cremato
Thure super, quod Pieridum sacer usserit ignis.
Hos, procul insani quod vitam egere tumultu
Vulgi, non flexit prave immoderata cupido;
Per gelidam saecli vallem, qua sola recedit,
Securi tacito presserunt tramite gressus.
Ossibus his, infirma licet, monumenta tuendis
Sunt posita haec prope, fiat nequa injuria; versu
Haec incomposito, rudibusque insculpta figuris
Suspiri poscunt, tribuat quae dona viator.
Pro fama atque elegis stant anni et nomina patrum
Scripta, notas inconcinna dictante Camoena;
Plura etiam e Sacris stant circum oracula Chartis,
Edoctura pios lethi in discrimine agrestes.
Nam quis, solliciti cui jam instet terminus aevi,
Jucundi tamen, et stent longa oblivia contra,
Laetum Sole diem, tepidum quisnam aera linquat,
Quin flectat moestos, unde est abiturus, ocellos?
Decedens animus gremio requiescit amico,
Semiocclusa pios exposcunt lumina rores;
Tollit et ex ipso vocem Natura sepulcro,
Servatque ardentes nostro cinis igne favillas.
Ad te, qui vita functos et honore carentes
Commemorans, pura enarras his versibus acta,
Quod spectat: meditans si forte, animo tibi compar,
Solusque adveniens aliquis tua fata requirat;
Haec olli canus pastor fortasse reponet:
“Aurorae hic prima est nobis sub lumina visus
Saepe cito rorem excutiens per gramina gressu,
Obvius ut fieret super alta cacumina Soli;
Isque sub annosa, nutanti vertice, fago,
Quae per humum tortis alte radicibus errat,
Saepe die vacuus medio desesque jacebat,
Rivo haerens oculis, rauca qui praeterit unda.
Silvam illam prope, nunc velut illudente cachinno
Errabat, sua nunc deliramenta susurrans,
Nunc misero similis, languens, pallensque, dolensque,
Aut curis amens, dirave cupidine victus.
Una dies venit: sueta non vidimus illum
Ire via ad collem, et silvam, et charae arboris umbram.
Altera lux venit: necdum ipse in colle, fluentem
Nec rivum prope, nec silvam vestigia signat.
Tertia successit, qua funeris ordine moesto
Ad templum lente delatum est calle cadaver.
Siste gradum, lege (scis etenim) quod marmore sculptum,
Sentibus antiquis obductum est undique carmen”.

Epitaphium

Heic terrae in gremio posita cervice recumbit
Fortunae ignotus juvenis famaeque, sed ortum
Quojus pulcra humilem haud crispata fronte Sophia
Intuita est; Moeror tenuit, propriumque notavit.
Cor illi ingenuum, larga illum ornavit honestas;
Larga itidem a Superis accepit praemia: fletum
Impendens (unum hoc habuit) mortalibus aegris,
Rettulit a Superis (unum hoc optarat) amicum.
Illius haud ultra inquirens benefacta revolvas,
Neu noxas e terrificis arcesse latebris:
Omnia quae pariter spe circumfusa metuque
Numinis in gremio Summi, Patrisque quiescunt.
