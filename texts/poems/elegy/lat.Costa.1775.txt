Ne mireris, Benigne Lector,

 ELEGIAE THOMAE GRAY

 Versionem alteram extra locum tibi sisti. Ad id enim me, properantibus ad finem praelis, eorum, quorum plurimum apud me valere debet auctoritas, consilium impulit.

TROCHAICUM.

Languidi fugam diei nuntiat missus cavo
 Aere tinnitus: pererrat mugiens lento gradu
 Littus armentum, trahitque fessa fervidus domum
 Membra arator, atque Mundum linquit umbris, et mihi. 
Deficit, fugitque visus forma Terrae, et Aetheris
 Vasta late templa mutum possidet silentium;
 Rauca solum melolonthe se rotat strepentibus
 Triste in alis, et sopora lene tintinnabula
 Abditos procul remulcent fascino soni greges;
 Bubo solum turre ab illa, quam corymbi tortiles
 Nexili cingunt amictu, cogitabundus gemit
 Ad jubar Lunae, doletque caeca oberrantum pede
 Regna turbari, vetustae regna solitudinis. 
Asperis illis sub ulmis, illiusque luridam
 Taxi ad umbram, qua tumentes pulverans in aggeres
 Gleba surgit, cella in arcta quisque conditi sua
 Ruris antiqui, rudesque dormiunt semel Patres. 
Non Favoni vox in aura thus olentis primulo
 Mane, non hirundo trinsans hispidae e culmis casae,
 Nec sono stridens acuto gallus, aut crepantium
 Cornuum clangor resultans excitabit amplius
 Infimo toro jacentes; non heris focus suis
 Amplius flammante luce fulgurabit ignium,
 Non inemptas apparabit corde anhelo vesperi
 Uxor escas, non reverso turba natorum patri
 Advolabit ore balbo verba miscens dulcia,
 Lubrico certansque nisu genua supra repere
 Invidendis se beari postulabit osculis. 
Saepe flava cessit Illis secta falcibus seges,
 Saepe pertinax adunco fracta gleba vomere:
 Ut boum laeti per agros panda duxerunt juga! 
Ut suis flexere fortes ictibus nutans nemus! 
Ne, Fames hians honoris, ne laborum despice
 Utiles curas, domique nata Genti gaudia,
 Obsitumque nocte fatum: neu breves, et simplices
 Pauperum Annales repellens aure Fastus rideat. 
Inclytum Genus, decusque splendidum Potentiae,
 Quodque rara Pulcritudo, quodque Opes summae ferunt,
 Cuncta adaeque nigra raptat Hora inevitabilis,
 Et suos fert alta gressus in sepulcrum Gloria. 
Ne probro Vos illud ipsis, ne, Superbi, vertite,
 Quod tropaea nulla Mnesis rusticum in bustum levet,
 Qua patentibus sub alis, atque Templi fornice
 Illito crustis sonantes aura Laudes intonat. 
Num decoris urna signis, aut imago vivida
 In suas sedes fugacem num reducent Spiritum? 
Num silentem Vox honoris suscitabit pulverem? 
Frigidamve Mortis aurem tanget Assentatio? 
Fors inobservato in illo Cor reclinatum jacet
 Angulo, Caeli supernis quod tumebat ignibus:
 Fors in isto Dextra torpet par vel ipsa providum
 Imperi tractare sceptrum, vel lyrae vivo sono
 Pendulas mentes beatis par tenere sensibus. 
At suum Doctrina nunquam praeda onustum Temporis
 Rusticis Volumen ingens explicavit visibus:
 Nobilem frigens furorem vinxit Indigentia,
 Et suo cursum fluentem mentis adstrinxit gelu. 
Sic inexpertis, nigrisque sub recessibus maris
 Multa candenti nitore saepe gemma fulgurat:
 Sic et invisus rubescit multus, et solum aera
 Saepe flos odorat alma suavitate evanidus. 
Forsan hic Hampdenus unus, qui ruentes in bona
 Parvuli Tyranni aheno fregit ausus pectore,
 Aut jacet Miltonus alto mutus ore inglorius,
 Patriove intactus alter Cromueles sanguine. 
Imperanti voce magnos adstupentis Curiae
 Ferre plausus, expedita tela Poenae, et Exiti
 Spernere instantes procellas, larga Tellurem super
 Dulce ridentem benigno dona cornu fundere,
 Et sua in grato tueri picta visu Civium
 Clara facta Sors vetavit; sed premendo germina
 Prima Virtutum repressit Criminum stirpes simul. 
Non cruentas Hi per undas enatarunt ad thronum,
 Non gementibus petitos corde tangi nescio
 Auxili clausere fontes, non remordentis sinum
 Turbidas mentis serena fronte celarunt minas:
 Non verecunda rubescens flos Pudoris gratia
 Visus extingui, nec igne tacta Musarum suis
 Viderunt congesta thura Luxus, et Fastus focis. 
A furentis Hi reducti perdito Turbae ambitu
 Sobrioque errare nunquam conscii cupidine
 Vitae in alma valle, grato recreata frigore
 Otii plenam quieti semper instabant viam. 
Ossibus tamen tuendis hisce ab insultu prope
 Stans lapis caducus index, et rudi sculptum manu
 Carmen unius, Viator, te rogant suspiritus
 Triste munus: suntque Famae, et Neniae illustris loco
 Nomina, atque Anni jacentum, quos agrestibus notis
 Arte nulla Musa scripsit litterarum nescia:
 Eque Sacris lecta Chartis fusa circum plurima
 Simplices monent, docentque Verba gentes EMORI. 
Namque muti quis futurus certa praeda Oblivii
 Hocce vitae dulce, anhelum quis resignavit Bonum? 
Quis tepentes purpurantis liquit oras luminis,
 Pupulae nec jecit ictum languidum, ardentem retro? 
Pectori incumbens amico Spiritus fidit fugax:
 Guttulas pias requirunt jussa claudi lumina:
 Quin sonans Naturae ab ipso Vox sepulcro clamitat,
 Atque primis usque vivax pulvis ardet ignibus. 
At quid olim Te futurum reris ipse, qui memor
 Illaborato canore Mortuorum ingloria
 Facta claras? Siquis unus ingeni consors tui
 Forte contemplator isthuc solus afferet pedem,
 Fors tuum fatum roganti Pastor incanus caput
 Dicet: "Illum saepe in ipso limine albentis die
"Roscidum verrente gramen ire vidimus gradu
 "Concitatum, Solis orti quo resurgens obvius,
"Montuosa qua patescit ora, carperet jubar. 
 "Ad pedes nutantis illic ille fagi, quae suis
"Tortilis ludit vetustis altius radicibus,
 "Negligentius per aestum longitudinem suam
"Lentus abjecit, strepentis fixus in rivi caput. 
 "Ille saepe propter illud asperum erravit nemus
"Ore nunc spernente ridens, nunc levi secum sono
 "Murmurans, crepansque vanas somniorum imagines,
"Languidusque nunc, gemensque, pallidusque, ceu miser,
 "Quique Cura victus acri, quique desperans stupet
"Perditi transverso Amoris occupatus impetu. 
 "Mane fulsit: sed nec Illum colle noto, nec suae
"Arboris vidi sub umbra: mane surrexit novum:
 "Sed nec Illum fons, nec ora, nec frequens dedit nemus;
"Proxima die solutis rite Justis ordine
 "Flebili pompae sacrata vidimus latum Via. 
"Adpropinqua, et hoc (legendi nam facultas est tibi)
 "Sculptile incubante spino Carmen abditum lege:"

EPITAPHIUM.

Hic suum tenet recline genua telluris super,
 Gloriae fortique puber nomen ignotum, caput. 
Haud nitens doctrina sprevit paupere exortum loco,
 Et suum sibi notavit moesta contemplatio. 
Corde sincero, benigna largus indulgentia
 Praemium a caelo rependi sensit is largum sibi. 
Ille (id unum possidebat) lacrimam aerumnae dedit:
 Illi (id unum concupibat) sors amici contigit. 
Scire porro, quae meretur, ne labores amplius,
 Neu levis delicta lapsus sede ab horrenda voces. 
Contremunt illic, simulque spe tenentur pendula,
 Patris et sui, deique conquiescunt in sinu. 
