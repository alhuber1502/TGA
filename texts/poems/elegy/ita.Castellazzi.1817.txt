[Elegia]

1.

Segna la squilla il venir men del giorno;
Mugghia, e pigro in sul parco erra l'armento;
Stanco il bifolco a casa or fa ritorno,
Ed a me lascia e a l'ombre il mondo spento.

2.

Fugge ogni cosa al guardo e si ritira,
Nè voce d'uomo o d'animale è udita,
Fuor ve' lo scarabeo ronzando gira,
E il grillo al sonno i sparsi ovili invita;

3.

Fuor ve' il gufo a la luna ogn' or pensoso
Da quella tor, che ammanta ellera e fico,
Duolsi che alcun gl'invidj il suo riposo,
E turbi il regno solitario antico.

4.

Sotto a quel ruvid'olmo e ombroso tasso,
Là dove in mucchi polverosi ed adri
Tumido è il suol, chiusi in angusto passo
Dormono d'esta villa i primi padri.

5.

L'aura che grato-oliza in sul mattino,
La rondin che da la capanna plora,
Il gallo e il corno del pastor vicino
Non più dal letto umìl trarralli fuora.

6.

Più non arde per essi il foco, o prende
La moglie al fin del dì l'usata cura,
Nè al padre esulta, e s'avviticchia, e pende
Il bambolin dal collo, e i baci fura.

7.

Essi a l'iberna e a la stagione estiva
Vinte han le dure zolle e l'auree messi,
Tratti al solco lor buoi fra lieti evviva,
E steso i cerri a' gravi colpi e spessi.

8.

Vano orgoglio però non prenda a vile
L'opre e i loro trastulli e oscura sorte;
Nè il fasto uman di povertade umile
Rida in udir semplici storie e corte.

9.

Ciò che l'uom chiaro o più temuto il rende,
Quel che ricchezza o che beltà promette
Tutto del par la fatal ora attende,
E la via della gloria a morte mette.

10.

Nè imputar loro, o altier, se le sepolte
Lor ossa insculto marmo or non asconde,
U' per gran logge e industriose volte
Al risonar degl'inni eco risponde.

11.

Ponno giammai l' effigiate pietre
Richiamar l'alma al corpo onde si solve?
V'è chi morte lusinghi, o la dispetre?,
O svegliò mai l'onor tacita polve?

12.

Forse qui giace ignoto al mondo intero
Cuor pieno un tempo di celeste ardore,
Man che regger potuto avria l'impero,
O destar colla cetra alto stupore.

13.

Ma il gran volume, in cui la storia espresse
Gli scorsi eventi, lor mai non isvolse;
Fredda miseria il bell'ardir ne oppresse,
E in saldo ghiaccio il natio spirto accolse.

14.

Quante gemme nel sen ristringe e serra
Il profondo oceàn vaghe e lucenti?
Quanti non visti fior' pingon la terra,
La cui fragranza è sol preda dei venti?

15.

Qualche Hambden forse, il quale oppose il petto
Al vil tiranno de' suoi campi ingordo,
O un Milton senza gloria è qui negletto,
O un Cromwel di civil sangue non lordo.

16.

Fra l'intento senato ergere il volo,
Sprezzare di fortuna i colpi e l'onte,
Spargere l'abbondanza in fertil suolo,
E le sue geste altrui leggere in fronte,

17.

Vietò loro il destino: al fiero orgoglio
Non men però, che al lor valore il freno
Strinse, e vietò farsi la strada al soglio
Pel sangue, a umanità chiudendo il seno:

18.

Vietò celar gl'interni moti, e in volto
De la bella onestà spegner la face,
E al sacro foco, sovra l'are accolto
De la superbia, alzar fumo mendace.

19.

Lunge dal vil garrir del volgo insano
Non sepper traviar dal dritto calle;
Tennero il corso loro umile e piano
Nella bassa del mondo oscura valle.

20.

Or per tôrre quest'ossa ad ogn'insulto,
Qualche fral monumento eretto a canto,
Di basse rime e informi effigie sculto,
Chiede dal passeggiero un brieve pianto.

21.

I nomi e gli anni lor da indotta musa
Scritti, servon d'encomio e d'elegia;
Ella coi sacri versi insegnar usa
Al buon colono il fin de la sua via.

22.

E chi mai cesse al muto oblio la cura
D'esta vita di gioia e di periglio?
Chi mai lasciò l'aura soave e pura,
Nè addietro volse lagrimando il ciglio?

23.

Chi muore, in grembo amico s'abbandona,
E il languid'occhio chiede alcuna stilla;
Fin da l'avello umana voce suona;
Fin tra il cenere il foco arde e sfavilla.

24.

Per te non men, che di chi oscura morte
Spense, la storia umìl pietoso or tessi,
Se mai spirto gentil qui tratto a sorte
Fia che a cercar del tuo destin s'appressi.

25.

Forse risponderà vecchio pastore:
„ Spesso il vedem su l'alba a lui diletta
Scuoter da l'erbe il rugiadoso umore
Per riscontrare il sol su l'alta vetta.

26.

Sotto quell'ondeggiante annoso faggio,
Che le bizzarre sue radici ha messo
Tant' alte, udia prosteso al fitto raggio
Andargli il rivo mormorando appresso.

27.

Lungo quel bosco or con sogghigno andava
Borbottando tra sè sue strane fole;
Languido e mesto or l'infelice stava,
Qual chi d'affanni o chi d'amor si duole.

28.

Più non lo vidi un dì sul colle usato
Presso la pianta amica in su la piaggia;
Tornai col nuovo albor, nè al rivo o al prato
Era egli o al bosco, u' il sol mai non irraggia.

29.

Indi con mesta pompa e usati uffici
Portar lo vidi al tempio a lenti passi:
Legger tu sai; t'accosta a le radici
Di quel cespuglio, e fisa un di quei sassi. “

EPITAFIO.

30.

Qui de la terra in sen le membra frali
Giovin posa a fortuna e a fama ignoto;
Non isdegnò Scienza i suoi natali,
Malinconia lo rese a sè devoto.

31.

Pietoso core aveva, alma sincera,
E un egual premio il cielo a lui ne rese;
Coi pover' pianse, chè più a dar non gli era;
E un amico impetrò, chè altro ei non chiese.

32.

Cercar de' merti suoi più non conviene,
O di là trar le colpe ov' or n'ha il danno;
Queste e quello non men fra dubbio e spene
In seno al suo Signore e Padre stanno.
