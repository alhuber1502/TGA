ELEGIA IN COEMETERIO RUSTICO SCRIPTA

Vesper adest lugubre sonat Campanula; tardis
 Armentum reboans flexibus errat agro:
 Atque errabundo rediens pede lassus Arator
 Orbe mihi vacuo dat, tenebrisque frui. 
Vultum sublustri pallore crepuscula pingunt
 Naturae: Coeli triste profunda silent;
 Ni qua se Scarabaeus iners provolvit in orbem,
 Trinnitusque pigra voce soporat oves;
Ni Bubo infidens hederae, quae prodiga lapsu
 Multiplici turris putre cacumen obit,
 Cum Luna queritur, vetus incola, limina regni
 Intempestivum praeteriisse pedem. 
In rudium Ulmorum, Taxique istius in umbra,
 Qua putrescentem sublevat herba sinum,
 Agrestum, angustis ex ordine condita cellis,
 Turba Senum duro vincta sopore jacet. 
Mane salutifero spirantes leniter Aurae,
 Garrula per lutei stramen hirundo laris;
 Martia vox Galli, et cornu resonabilis ultra
 Non humili excutient murmura rauca toro. 
Non illi ulterius genialis flamma micabit,
 Aut vespertinum Sponsa movebit opus:
 Aemula non reditum crepitans balbo ore propago
 Praeripere occurrent oscula blanda patris. 
Saepe seges falci matura cessit arista;
 Luctantem vomer saepe revellit humum:
 Quam per agros hilares agitarent plaustra! sub ictu
 Quam valido nemorum praecipitaret honor! 
Nec temnat curas indignabunda salubres
 Ambitio, et lusus, et sine laude vicem:
 Nec risu excipiat titulis Gens clara maligno
 Annales nudos, Historiamque brevem. 
Quicquid Nobilitas, quicquid vel Forma decori
 Largitur, quicquid Gloria, quicquid Opes,
 Supremum expectant, et ineluctabile tempus;
 In Tumuli fauces ducit Honoris iter. 
Sed neque, vos Proceres, his fraudi vertite, claris
 Si Bustum decorent nulla tropaea notis,
 Per longos aditus, laqueataque culmina Templi,
 Qua tumidum ingeminant Organa pulsa melos. 
Num fugientem Animam vivus de marmore vultus,
 Ad veterem revocat num memor Urna domum? 
Ecquid Honor cinerem potis est animare silentem? 
Mortis in aure gelu blanda loquela liquat? 
Cor praegnans olim divinae semine flammae,
 Haec fortasse tenet gleba inhonora sinu:
 Forte manus, virgam imperii tractasie capaces;
 Aut strepitus vivos elicuisse lyra. 
Non evolvendas annosa Scientia chartas,
 Non dedit Historiae, grande volumen, opes. 
Ingenii latices vivos, Animique calorem
 Strinxit Pauperies invidiosa gelu. 
Multa per Oceani tenebrosos gemma recessus,
 Aemula sideribus, fundit inane Jubar:
 Permulto deserta rubent aviaria flore;
 Ingratoque fugax aere languet odor. 
Dormiat Hampdeni similis, qui saepe Tyrannum
 Exilem impavido corde repressit agri:
 Lingua silens, par forte tuae, Miltone; manusque
 Par, Cromuelle, tuae – sed mage pura manus. 
Blanditiis bibulam Coetus stillare per aurem,
 Damnosas alta spernere fronte minas;
 Spargere opes, laeto Populi se agnoscere vultu
 Expressos – fati vae! vetuere vices:
Et si Virtutis lethali rore rigarint
 Germina, sine brevi continuere Scelus. 
Non undans solium dederunt torrente cruoris;
 Luctificas Cladi non aperire fores. 
Non Artes pressere malae luctamina Veri
 Conscia; non castam dedidicere genam:
 Non sacra Luxuriae tulerunt, ad divitis Arae
 Indociles Musae thura litare focos. 
Spes procul a strepitu, procul a certamine Vulgi,
 Non humilis limen transiluere casae. 
Uno per gelidae tranquilla oblivia vallis
 Fallentem tenuit Vita tenore viam. 
Qui tamen opprobrium cineri defendere possit,
 Haec etiam fragilis stat super ossa lapis:
 Sculpturaque rudi, et male culto carmine mundus
 Ex oculo lachrymam praetereunte petit. 
Descriptum indocili Musa stat nomen, et Aetas;
 Non celebrant Tituli, non Elegia dolet:
 Multaque de Sacro documenta Volumine, circum
 Spargit, ut erudiat pectus agreste mori. 
Quis Vitae, mentem passus torpere veterno,
 Unquam sollicitae dulce reliquit onus,
 Lumine nec cupido, nec tabescente, diei
 Respexitque oras, et geniale Jubar? 
Deficiens Anima in gremium se fundit amicum,
 Caligansque piam poscit ocellus aquam:
 Vel de secessu clamat Natura sepulchri;
 Vel viret in gelido pulvere Flamma vetus. 
Te, fortem obscuram turbae sine honore jacentis,
 Qui memor ingenua simplicitate doces,
 Si qua, sepulchrales contemplans sola recessus,
 Mens cognata volet scire, vicesque tuas;
 "O! quoties,"quis forte Senex jam tempora canus
 Dicet, "dum rubit mox oritura dies,
"Vidimus, ad saltus properantem occurrere Soli,
 "Roscida praecipiti verrere rura pede! 
 "Tegmine sub Fagi sinuosa volumina nectit
"Quae per gramineum luxuriosa torum,
 "A Sole aetherio prostratus inertia membra,
"Inspiceret rivi dulce crepantis aquam. 
 "Hanc propter Silvam, quid laeti pectore mussans,
"Devius inflexum carpere suevit iter. 
 "Nunc capite obstipo, velut expes; pallidulus nunc,
"Cura quasi, aut laevus dilaceraret Amor. 
 "Nuper, mane orto, non Arbor amica morantem,
"Non Juga, non Saltus detinuere pedem:
 "Altera lux oritur, sed non errabat in Arvo,
"Non Nemore, et soliti non prope Fontis aquam. 
 "Tertia successit: pullas rite ordine lento
"Exequias Templi vidimus ire viam:
 "Quin Tumulo, quin secta legas (nam tu potes) isto
"Carmina, quem vepris fronde vetustus obit. "

EPITAPHIUM

Hic reclinatus caput hospitali
 In sinu Terrae juvenis quiescit;
 Ille Fortunae, popularis ille
 Nescius Aurae. 
Infimum vultu genus insolenti
 Musa non vidit, nec inauspicato;
 Et suum tristis voluit vocari
 Sollicitudo. 
Indoles illi bene larga; sedem
 Veritas istam sibi vindicavit:
 Et pari tantis meritis beavit
 Munere Coelum. 
Ille (nil ultra potuit) misertus
 Fudit Aerumnae lachrymam; recepit
 Dulce (nil ultra voluit) fidelis
 Munus Amici. 
Caeteras sed tu fuge curioso
 Velle Virtutes oculo retectas:
 A sua culpas fuge velle tractas
 Sede tremenda:
Sede Virtutes pariterque Culpae
 Spe tremiscentes recubant in illa;
 In sui Patris gremio (tremenda
 Sede!) Deique. 
