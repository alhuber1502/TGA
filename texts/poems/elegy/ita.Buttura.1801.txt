Elegia sopra un cimitero di campagna

Già la squilla ferale il giorno piagne,
 E a mano a mano il languido fulgore
 Va il sol levando ai campi, alle montagne. 

Già nello scuro ogni color si muore;
 E lascia il mondo all'ombra e al pensier mio
 Traendosi al tugurio il zappatore. 

Regna quiete; il sol cupo ronzio
 Degl 'insetti, per l'aere che tace,
 S' ode, e la soporosa onda del rio. 

Da rocca involta d' ellera seguace
 Il gufo si lamenta al viandante,
 Ghe turbar de' suoi regni osa la pace. 

Là dove addensan l'ombra, inculte piante,
 Ove copre lungh 'erba e poca argilla
 De' semplici pastor' le tombe sante,

Dormono gli antenati della villa;
 Nè dal gran sonno, delizia del saggio,
 Rondin lì desta che dal nido strilla,

Nè il gallo annunziator del primo raggio,
 Nè della caccia il clamoroso corno,
 Nè la fresca olezzante aura di maggio. 

Non più i teneri figli al fin del giorno
 Aggrappandosi loro alle ginocchia
 Corranno a gara il bacio del ritorno. 

Nè più vedran la sposa e la sirocchia
 Intente al desco, e trar col dito molle
 La vecchierella i crini alla conocchia. 

Movean lieti la greggia al prato, al colle,
 Faticava la messe i curvi ferri,
 Impiagavan col vomere le zolle,

E cantando abbattean frassini e cerri. 
Lunge chi sdegna udir rustici affanni:
 L'orgoglio innanzi alla virtù s'atterri;

Nè il grande il vate de' pastor 'condanni:
 L'arco mortal, che fere la colomba,
 Anco all' aquila audace arresta i vanni. 

E quando l'ultim 'ora sul cor piomba,
 Tenta in van l' alterezza oppor contrasto,
 Della gloria il sentier guida alla tomba. 

Torma di sacerdoti in tempio vasto,
 Facendo rimbombar le lunghe volte,
 Non li condusse a imputridir con fasto. 

Non busti, non trofei, nè rime scolte
 Di sognate virtudi ornan l'avello,
 Ove taccion le ceneri raccolte. 

Ma l' alme non richiama lo scalpello,
 Nè piega labbro adulator la morte. 
Questo negletto del silenzio ostello

Cor forse asconde generoso e forte,
 E man degna di scettro, o lira d' oro,
 Che al vomer cieca destinò la sorte. 

La fredda povertà ne 'petti loro
 Dell' ingegno il torrente congelò;
 Nè la Scienza, ricca del tesoro

Che va togliendo al tempo, unqua spiegò
 A' lor occhi il gran libro, ove natura
 Gli arcani augusti di sua man vergò. 

Ma cela l' oceàn nell 'onda oscura
 Le più lucide perle, e i più bei fiori
 Chiuso deserto all' uman guardo fura. 

Forse un Hamden qui dorme fra' pastori;
 Là un Cromuello, e non di sangue immondo,
 Presso un Milton ignoto e senza onori. 

Versar di copia il corno aureo fecondo,
 Farsi scudo del debole ai diritti,
 Dar leggi, empir della sua gloria il mondo,

Legger suoi merti in ogni ciglio scritti,
 Lor non die'il ciel; ma furo al giusto fidi,
 Nè de' grandi conobbero i delitti:

Di pietà il pianto, e del rimorso i gridi
 Non repressero in sen; nè via s' apriro
 Fra i tradimenti al soglio e fra gli eccidi;

Nè di fè sotto il manto insidie ordiro,
 Nè a sincera amistà volser le spalle,
 Nè un sacrilego incenso al vizio offriro. 

Ma senza torcer mai dal retto calle
 Scorser tranquilli i dì; qual rio che scende
 Limpido e queto per solinga valle. 

Pur da insulto e da oblio l' ossa difende
 Villico mausoleo, che rozza rima
 E rustica scultura adorno rende. 

Gloria incisa non v 'è, che li sublima,
 Morte calcando: agreste musa ignara
 Pose i nomi e l' età d'un sasso in cima;

E sacri testi, onde a morir s'impara,
 E inviti al passegger, che alma pietosa
 Non sia d' un guardo e d' un sospiro avara. 

E chi, presso al suo fine, intrepid 'osa
 Preda lasciar del muto orrido oblio
 Quest' inquieta vita dilettosa? 

Chi, il piè ponendo sul livido rio,
 Non volge addietro alla ridente riva
 Un guardo di dolore e di desio? 

Ciglio, piangente riconforta e avviva
 Ciglio che muore; e il volo arrestar brama
 Su seno amico un 'alma fuggitiva. 

Agita le fredd 'ossa amor di fama;
 E da sepolcri ancor la sua memoria
 All' amistà, la nuda ombra richiama. 

E tu, per cui del povero la storia
 Musa scrisse, del vero e d' amor figlia,
 Rendendo al merto l' usurpata gloria;

Se di te chiede un cuor della famiglia
 Del tuo, Risponderà qualche pastore
 Dal raro crin, dalle canute ciglia:

 "Sorgea coll 'alba, e il rugiadoso umore
"Scotendo, salia 'l monte a pronto passo
 "Pria che il sol lo vestisse in suo splendore. 

 "Sott 'elce annosa sdrajavasi lasso,
"Nel meriggio, e sul rio fisso e rapito
 "Facea della man letto al capo basso:

 "Gìa la sera per quel bosco romito,
"Mormorando qual uom cui doglia punge,
 "Tal che il mostrava il villanello a dito. 

 "Un mattin sovra il colle, e alquanto lunge
"Lo ricercai; l' attendo il giorno appresso
 "All' arbor favorita, ed ei non giunge. 

 "Funebre barra ornata di cipresso
"Veggo al tempio condursi passo passo
 "Il terzo dì: corro affannato; è desso. 
"T'accosta, e leggi sovra il bianco sasso ":

EPITAFIO.

Qui posa il capo un giovanotto: avea
 Cor pietoso, alto ingegno, intatta fede;
 Nè fortuna, nè gloria il conoscea,

 Ma il ciel gliene mandò larga mercede. 
Ebbe un amico, e fu quanto chiedea;
 Avea un sospiro, e all' infelice il diede. 

Non cercar tu d' esaminarne l'opre;
 Dio le riguarda, Eternità le copre. 
