ELEGIA SCRIPTA IN COEMETERIO RUSTICO LATINE REDDITA

ELEGIA, &c. 

AUDIN' ut occiduae signum Campana Diei
Vespertina sonet! flectunt se tarda per agros
Mugitusque armenta cient, vestigia Arator
Fessa domum trahit, et solus sub nocte relinquor.
Nunc rerum species evanida cedit, et omnis
Aura filet, nisi qua pigro Scarabaeus in orbes
Murmure se volvat, nisi tintinnabula longe
Dent sonitum, faciles pecori suadentia somnos;
Aut nisi sola sedens hederoso in culmine Turris
Ad Lunam effundat lugubres Noctua cantus,
Visa queri, propter secretos forte recessus
Si quis eat, turbetque antiqua et inhospita Regna.
Hic subterque rudes ulmos, Taxique sub umbra
Qua super ingestus crebro tumet aggere Cespes,
Aeternum posuere angusto in Carcere duri
Villarum Patres, et longa oblivia ducunt.
Non vox Aurorae croceos spirantis odores,
Non quae stramineo de tegmine stridit Hirundo,
Non Galli tuba clara, neque hos resonabile Cornu,
Ex humili ulterius poterunt revocare cubili:
Non illis splendente foco renovabitur ignis,
Sedula nec curas urgebit vespere Conjux;
Non Patris ad reditum tenero balbutiet ore
Certatimve amplexa genu petet Oscula Proles.
Illis saepe seges matura cessit Arista,
Illi saepe graves fregerunt vomere glebas;
Ah! quoties laeti sub plaustra egere Juvencos!
Ah! quoties duro nemora ingemuere sub ictu!
Nec vitam utilibus quae incumbit provida curis,
Nec sortem ignotam, securaque gaudia Ruris
Rideat Ambitio, tumidove Superbia fastu
Annales Inopum quoscunque audire recuset.
Sceptri grande decus, generosae stirpis honores,
Quicquid opes, aut forma dedit, commune Sepulchrum
Opprimit, et leti non evitabilis hora.
Ducit Laudis iter tantum ad confinia Mortis.
Parcite sic tellure sitis (ita fata volebant)
Si nulla in memori surgant Insignia Busto
Qua longos per Templi aditus, laqueataque tecta
Divinas iterare solent gravia Organa Laudes.
Inscriptaene valent Urnae, spirantiaque aera,
Ad sedes fugientem animam revocare relictas?
Dicite, sollicitet cineres si fama repostos?
Gloria si gelidas Fatorum mulceat Aures?
Quis scit, an hic Animus neglecta in sede quiescat
Qui prius incaluit coelestis femine flammae?
Quis scit, an hic sceptri Manus haud indigna recumbat
Quaeve lyrae poterat magicum inspirasse furorem?
Annales sed nulla suos His Musa reclusit,
Dives opum variarum, et longo fertilis aevo:
Pauperies angusta sacros compescuit ignes,
Et vivos animi glaciavit frigore cursus.
Saepe coruscantes puro fulgore sub antris
Abdidit Oceanus, caecoque in gurgite gemmas;
Neglectus saepe, in solis qui nascitur agris,
Flos rubet, inque auras frustra disperdit Odorem.
Hic aliquis forte Hamdenus, qui pectore firmo
Obstitit Imperio parvi in sua rura Tyranni,
Miltonus tumulo rudis atque inglorius illo
Dormiat, aut patrii Cromvellus sanguinis infons.
Eloquio attenti moderarier ora Senatus,
Exitium saevique minas ridere doloris,
Per patriam largos Fortunae divitis imbres
Spargere, et in laeto populi se agnoscere vultu,
Hos sua sors vetuit; tenuique in Limite clausit
Virtutes, scelerisque simul compescuit ortum;
Ad solium cursus per caedem urgere cruentos,
Atque tuas vetuit, Clementia, claudere portas,
Conatus premere occultos, quos conscia Veri
Mens fovet, ingenuique extinguere signa pudoris,
Luxuriaeque focos cumulare, AEdemque superbam
Thure, quod in sacris Musarun adoleverat aris.
Infanae procul amotis certamine turbae
Sobria non illis didicerunt Vota vagari;
Securum vicae per iter vallemque reductam,
Servabant placidum, cursu fallente, tenorem.
His tamen incautus tumulis ne forte Viator
Insultet, videas circum monimenta caduca,
Qua numeris incompositis, rudibusque figuris
Ossa tegit lapis, et suspiria poscit euntem.
Pro moestis Elegis, culto pro carmine, seribit
Quicquid musa potest incondita, Nomen et Annos:
Multaque queis animum moriens soletur Agrestis,
Dogmata dispergit sacrai Scripturai.
Sollicitae quis enim, quis amatae dulcia Vitae
Taedia, sustinuit mutare silentibus umbris;
Deseruitve almae confinia laeta diei,
Nec Desiderio cunctantia Lumina flexit?
Projicit in gremium sese moriturus amicum,
Deficiensque oculus lacrymas, pia munera, poscit;
Quinetiam fida ex ipso Natura Sepulchro
Exclamat, solitoque relucent igne favilae.
At te, cui curae tumulo sine honore jacentes,
Incomptoque memor qui pingis agrestia versu;
Si quis erit, tua qui cognato pectore quondam
Fata roget, sola secum meditatus in umbra
Forte aliquis memoret, canus jam Tempora Pastor,
'Ilum saepe novo sub Lucis vidimus ortu
Verentem propero matutinos pede Rores,
Nascenti super arva jugosa occurrere Soli.
'Illic antiquas ubi torquet devia sagus
Radices per humum, patulo sub tegmine, lassus
Solibus aestivis, se effundere saepe solebat,
Lmina fixa tenes, rivumque notare loquacem.
'Saepe istam assuetus prope sylvam errare, superbum
Ridens nescio quid; nunc multa abnormia volvens,
Aut desperanti similis nunc pallidus ibat
Ut cura insanus miserove agitatus Amore.
'Mane erat, et folito non illum in colle videbam,
Non illum in campo, nota nec in arboris umbra:
Jamque nova est exorta Dies; neque flumina propter,
Nec propter sylvam, aut arvis erat ille jugosis.
Adveniente alia, portatum hunc ordine moesto
Vidimus, et trifles qua semita ducit ad Aedem
Rite ire Exequias; ades huc, et perlege Carmen
(Nam potes,) inscriptum lapidi sub vepre vetusta.

EPITAPHIUM.

NEC famae, neque notus, hic quiescit,
Fortunae Juvenis, super silenti
Telluris gremio caput reponens.
Non cunas humiles, Laremque parvum
Contempsit pia Musa; flebilisque
Jussit Melpomene suum vocari.
Huic largum suit, integrumque pectus,
Et largum tulit a Deo favorem:
Solum quod potuit dare, indigenti
Indulsit lacrymam; Deusque Amicum,
Quod solum petiit, dedit roganti.
Virtutes fuge curiosus ultra
Scrutari; fuge sedibus tremendis
Culpas eruere, in Patris Deique
Illic mente sacra simul repostae
Inter spemque metumque conquiescunt.
