Elegia in coemeterio rustico conscripta

I.

INDICIUM occiduae resonat campana diei,
Segnipedes reboant in sua septa boves,
Fessa domum lente vestigia torquet arator,
Omniaque et tenebris deserit atque mihi.

II.

Naturae facies crepera evanescit ocellis
Sensim, et solennis regnat ubique quies;
Quod nisi se pigros volvat scarabaeus in orbes,
Tinnitusque procul sopiat omne pecus;

III.

Quod nisi, sola sedens hederoso in culmine turris,
Effundat moestos noctua foeda sonos;
Ad Lunam effundat, si quis per inhospita claustra
Infestet sero regna paterna gradu.

IV.

Has subter rigidas ulmos, taxique sub umbra,
Aggere qua multo gleba regesta tumet,
Ruricolae ducunt aeterna nocte soporem,
Clausus in angusto carcere quisque, patres.

V.

Hos neque mane rubens Syrios dum spirat odores,
Nec de straminea quae flet hirundo casa,
Nec vigilis galli clangor, cornuve sonorum
Eniget ex humili postea voce toro.

VI.

Non his ulterius rutili focus igne flagrabit,
Sedula nec serum sponsa movebit opus;
Aemula nec reduci ridebunt turba parenti,
Genua nec ascendent oscula ferre labris.

VII.

Illis saepe seges cecidit sub falce repanda,
Saepe gravem fregit vomer aduncus humum;
Quam laeti per agros bijuges egere juvencos!
Vulnere quam crebro corruit omne nemus!

VIII.

Nec tamen Ambitio spernat rigidosve labores,
Sortemve ignotam, laetitiasve rudes;
Nec pravo excipiat ventosa Superbia risu
Gesta ignobilium qualiacumque virum.

IX.

Stemmatis eximii decus, et diademata regum,
Quicquid opes tulerint, quicquid et ipsa Venus,
Dissipat haec pariter non evitabilis hora:
Ad tumulum tantum ducit honoris iter.

X.

Nec vertat vitio locuples, quod nulla tropaea
Mnemosyne in tumulis scalpere fida velit,
Qua, perque oblongos aditus, laqueataque tecta,
Ingeminant sacros organa laeta modos.

XI.

Effigiesne loquens animam revocare relictas
Corporis in sedes, urnave sculpta queat?
Lausne queat cineres, vel Honor, mulcere silentes?
Blanditiesne placens corda sepulta juvet?

XII.

Fors hoc neglecto jaceant sub cespite corda
Ignibus aetheriis quae caluere prius;
Quaeque manus poterant sceptrum tenuisse superbum,
OEstroque Aoniam solicitasse lyram.

XIII.

Ast nunquam his chartas Musa est dignata repletas
Temporis exuviis evoluisse suas:
Quin fera Pauperies animi compescuit ignes,
Strinxit et ingenii semina clara gelu.

XIV.

Plurima gemma latet nitido fulgore coruscans,
Hen frustra! in pelagi, non revocanda, vadis;
Plurima deciduas fragrans rosa fundit ad auram,
Heu frustra! et nulli percipienda, comas.

XV.

Hac fors, a parvo qui toxerat arva tyranno
Villicus Hamdeni par, requiescat humo;
Miltonusve silens sine nomine; vel Cromueles,
Cui vetitum patrii sanguinis esse reum.

XVI.

Forte, decora sui non conscia sponsa decoris,
Munditiis simplex, simplicitate Venus;
Forma — satis pollens domino placuisse potenti,
Mens — ex qua tulerint regia sceptra decus.

XVII.

Forma sed illa, sibi non conscia, sola marito
Gaudiaque inter opus, deliciasque dedit;
Mensque pudica facem virtutis praetulit, ex qua
Formarunt mores rustica turba casae.

XVIII.

Eloquio attonitos blando tenuisse Senatus,
Sprevisse exitii suppliciique minas,
Fertilitatis opes regno infudisse beatas,
Et legisse actus gentis in ore suos;

XIX.

Talia Sors vetuit: — quin ussit germen in illis
Floriferumque boni, floriferumque mali;
Per caedes vetuit sceptrum rapuisse cruentas,
Supplicis et saevo corde negasse preces;

XX.

Occuluisse, loqui quod mens sibi conscia mandet;
Conari ingenuus quin stet in ore pudor;
Luxuriae et Fastus fanis cumulasse superbis
Castalidum ad sacros thura cremata focos.

XXI.

At procul a studiis turbae, stolidoque tumultu,
Praeposuere suos sobria vota lares.
Per gelidas vitae valles tacitosque recessus
Otia carpebant deliciasque viae.

XXII.

Attamen his etiam circum monumenta tuendis
Ossibus assurgunt, deperitura brevi,
Sed peritura licet, gemitus pia munera poscunt
Et rudis effigies, versiculique rudes.

XXIII.

Nomina et aetates incultis scripta Camoenis,
Et Famae supplent his Elegique locum;
Multaque divini praecepta voluminis addunt,
Agricolae ut discant, spe meliore, mori.

XXIV.

Heu! teneat sedenim tam pigra oblivia mentem,
Ut dulcem hanc animam linquere caeca queat;
Linquere caeca queat confinia grata diei,
Nec moriente semel necteret ore moras?

XXV.

Spiritus in gremium se dat moriturus amici,
Lumina lacrymulas jam peritura petunt;
Quinetiam e tumulo fundit Natura loquelas,
Quinetiam retinet pristina vota cinis.

XXVI.

Ast o! neglecti recolis qui fata sepulti,
Qui fundis nuda simplicitate modos,
Indole te referens si quis, meditamine ductus
Secreto, fuerint quae tua forte roget;

XXVII.

Huic pastor, canis albent cui tempora, dicat: —
Saepius, Aurora jam referente diem,
Saepius hunc vidi celeri pede spargere rorem
Per juga, ut Eois obvius iret equis.

XXVIII.

Illic qua fagus veteri cacumine nutat,
Radicesque suas undique torquet humi,
Porrectus medio, lentusque, jaceret in aestu,
Despiceretque caput dulce strepentis aquae.

XXIX.

Vidimus hunc etiam saepe ad confinia sylvae,
Duceret ut fessos semita trita domum,
Dum vespertinas iteraret alauda querelas,
Occidui radios lampadis ore sequi.

XXX.

Hac modo per sylvam, sibi ridens, sive superbum
Quid secum mussans, segne teneret iter,
Pallidus et languens misere modo, qualis et amens
Quem curae premerent aut malesanus amor.

XXXI.

Mane orto nuper, solito haud in colle videbam;
Nec tamen hunc saltus, nec sua fagus habet:
Crastina successit; nec adhuc ad prata reversus,
Nec tamen ad fontes, umbriferumve nemus.

XXXII.

Tertia lux affert nigrae solennia pompae,
Ad tumulum lento funera ducta gradu.
Huc ades, atque legas (potes et) lacrymabile carmen,
Spino sub veteri quod tenet iste lapis.

XXXIII.

Illic vere novo violarum sedula nimbis
Sternit humum, nulli conspicienda, manus:
Illic suave canit, ponitque Rubecula nidum,
Imprimit et leviter plantula crebra solum.

EPITAPHIUM.

XXXIV.

Hic terrae in gremio juvenis, quem Fama superstes,
Et Fortuna favens deseruere, jacet.
Huic humili proavis tamen arrisere Camoenae,
Moestaque Melpomene sanciit esse suum.

XXXV.

Indole largus opum fuit, et devinctus amicis;
Praemia de coelis, huic satis ampla, tulit:
Moestitiae (id potuit) lacrymas indulsit: — amici
Consilium (id petiit) Numen habere dedit.

XXXVI.

Si bona, quae fuerint sua gesta, exquirere noli;
Si mala, ne sacra e sede ciere petas:
Spe pariter tremula, et dubia formidine, cuncta
Et Patris atque Dei mente reposta latent.
