ODE. IN COEMETERIO RUSTICO SCRIPTA

EHEU! fugaces praecipiti rota
 Volvuntur horae, pronus et aureum
 Jubar sub undis sol recondit,
 Arva mihi tenebrisque cedens. 
Opaca lentis jugera passibus
 Armenta linquunt: saxa remugiunt
 Sylvaeque & amnes, atque fessis
 Signat humum pedibus colonus. 
Nuper renidens mille coloribus
 Jam scena transit: Triste silentium
 Incumbit agris; sola raucum
 Musca ciens queribunda murmur,
Obtundit aures; vel per ovilia
 Suadente somnos murmure perstrepit
 Tinnitus aeris, dum quiescunt
 Graminis immemores capellae
Audin? tenaces saxa hederae tegunt
 Qua celsa turris, flebilis integrat
 Bubo querelas, atque lunam
 Torva tuens gemitu fatigat. 
Nigris ut istic frondibus imminens
 Contristat herbas ulmus! ut ordine
 Longo trementes cuncta taxi
 Funereis tenebris obumbrant! 
Congesta subter vimine textili
 Humus resurgit, ruris & accolae,
 Cellis reposti quisque parvis,
 Perpetuo recubant sopore. 
Non forte functos eliciet toro
 Aurora blandis vecta favoniis;
 Nec jam ciebit, qui canoro
 Ore diem reducem salutat,
Cristatus ales: Cornua non, feris
 Audita, somnos excutient leves;
 Arguta nec subter cacumen
 Stramineum volitans hirundo. 
Haud rursus illis sub lare paupere
 Focus nitescet; sedula non dapes
 Apponet Uxor, dum tenello
 Ore patrem, pia turba! nati
Adesse clamant, & genua & manus
 Et colla densis nexibus aemuli
 Prensant, inexpletumque parvis
 Oscula praeripiunt labellis,
At quantus olim luce fruentibus
 Vigor juventae! per segetes darent
 Seu falce stragem, sive sulcum
 Vomer edax ageret per arva. 
Quam corde laeti! seu Cereris boves
 Onusta donis plaustra reducerent,
 Nutans sub ictu sive quercus
 Praecipitem traheret ruinam. 
Ah! ne potentum vana superbia
 Haec pura vitae munera pauperis
 Contemnat, aut parvo beatos
 Agricolas, humilesque fastos. 
Quid longa prosunt stemmata? quid Tagus
 Quod volvit aurum? Forma quid, aut ducum
 Virtus in armis? Marte claros
 Urna manet; cinis aequat omnes. 
Si non sepulcro marmorea assidens
 Fletu decentes musa rigat genas! 
Tropaea si non vana ludunt,
 Signa novi peritura luctus! 
Si non tumescunt organa naeniis
 Templi superbis sub laquearibus,
 Nec longa maerentes amici
 Fana docent resonare cantu! 
Heu vana rerum! Phidiaca manu
 Sit urna sculpta, aut marmore vivido
 Stet forma spirans; rupta vitae
 Stamina num reparant sorores? 
Quid si sacerdos eloquio potens
 Ad astra vanis laudibus efferat
 Quondam superbos? Fama manes
 Postuma num veniet sub imos? 
Forsan sub isto pulveris aggere
 Praeclara torpent pectora, vel manus
 Languescit illic, per subactas
 Quae poterat dare jura gentes. 
Hoc forte vates sub tumulo latet,
 Sacrum canoris qui poterat melos
 Ciere chordis; qui camoenas
 Pierio elicuisset antro. 
Doctrina sed non sacra volumina
 Evolvit illis; res tenuis domi
 Tardavit omnes, nec refulsit
 Ingenii generosus ardor. 
Saepe inquieto sub maris aequore
 Ignota fulvis gemma micat vadis;
 Furtim & rubescens flos in agris
 Dulcem animam zephyris remittit. 
Quis scit sub isto an cespite dormiat
 Pagi tyrannos indocilis pati
 Agrestis Hamdenus? Vel alter,
 Maeonidem superare cantu
Miltonus ardens? nunc sine nomine,
 Mutusque! forsan pectore fervido
 Cromvellus, expers sed cruoris
 Immeriti, scelerumque purus. 
Heu sortem iniquam! nam neque contigit
 Depraeliantum pectora civium
 Mulcere, pleno dum senatu
 Consiliis moderantur orbem. 
Insanientis non licuit truces
 Vultus tyranni temnere; non datum
 Per damna, per caedes mereri
 Perpetuae monumenta laudis. 
Quod si negata non potuit via
 Prodire virtus, nec potuit scelus,
 Nec dira regnandi cupido
 Strage virum viduavit urbes. 
His vita semper fallere nescia:
 In ore cunctis ingenuus pudor;
 Nec vana mendaci superbos
 Musa dedit decorare versu. 
Curis remotis, & procul urbium
 Vano tumultu, lene fluentibus
 Vixere fatis, & peregit
 Quisque dies tacitus sub umbra. 
Nunc luce cassos terra tegit; locum
 Atque ossa tristi carmine consecrat
 Sculptura simplex, & viator,
 Siste gradum pia Musla clamat
Hic siste, clamat; nam lacrymam brevem
 Humana poscunt, sanctaque dogmata
 Illiteratis dant colonis
 Indomitae meminisse mortis. 
Quis namque praedam se dedit invidae
 Oblivioni? Lucida quis poli
 Convexa linquens non retrorsum
 Vota, preces, gemitusque fudit? 
Morte in propinqua deficiens manus
 Prensat foventes; saepe oculi diem
 Quaerunt; amicos et reposcunt;
 Igne calent cineres eodem. 
Et te, sepulcra haec qui lacrymis rigas,
 Qui nunc inani munere pauperum
 Spargis favillam, certa lethi
 Te quoque vis rapiet sub umbras. 
Forsan colonus tum senio gravis
 Memorque nostri "Vidimus"inquiet,
 "Ut sol reluxit, montis herbas
"Rore novo madidas prementem. 
 "Crebro sub ista vidimus ilice
"Nunc membra stratum, nunc ad aquae caput
 "Fixis ocullis, dum per agros
"Lympha fugit saliente rivo. 
 "Musis amicus per nemorum avios
"Tractus ruebat, composito tegens
 "Amara risu, vel medullis
"Vulnus alens, tacitumque amorem. 
 "At mane nuper montibus in suis
"Ah! nullus errat: Lux redit altera,
 "Nullus recumbit, qua loquaces
"Per salebras trahit amnis undas. 
 "Aurora surgit tertia, proh dolor! 
"Pullatus ordo flebilibus modis
 "It tristis, & portant amici
"Exanimum juvenem feretro. 
 "Adstant sepulcro; fletur, & aggere
"Tectum reponunt: carmine rustico,
 "Qua vepris horret, sculpta saxo
"Perlege (namque potes) viator. 

EPITAPHIUM

HIC jacet exiguo juvenis sub pondere terrae,
 Quem non evexit Fama per ora virum;
 Qui non splendorem fulvo quaesivit ab auro,
 Nec meruit populo prava jubente decus. 
Musa tamen placido nascentem lumine vidit,
 Perculit at coeco vulnere corda dolor. 
Quod potuit, dedit usque inopem miseratus; habebat
 Nil praeter lacrymas; flumina larga dedit. 
Talibus & meritis coeli Pater annuit aequus,
 (Quod solum in votis) pignus amicitiae. 
Virtutes culpasque viri quid quaerimus ultra? 
In gremio maneant cuncta reposta Dei. 
Spemque metumque inter trepidat novus advena coeli;
 Dum Domini & Patris respicit ora sui. 
