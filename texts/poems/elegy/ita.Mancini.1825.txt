Elegia scritta in un cimitero campestre d'Inghilterra da Tommaso Gray

1.

Cadde il sole: fumar le sparse ville
Vedi in fosco orizzonte; odi che suona
Un tal rimbombo di lontane squille
Che par piangere il di che n’abbandona.

2.

Torna al chiuso l’armento, e passo passo.
Sgombra i paschi muggendo; alle fumose
Case l’agricoltor drizza il piè lasso,
E alle tenebre e a me lascia le cose.

3.

Si dileguano tutte a poco a poco,
E dell’aria silenzio alto s’indonna:
Solo d’insetti roteanti un roco
Ronzio va intorno, e gli animali assonna;

4.

E tristo gufo di talun che porta
Nel suo dominio antico orma importuna,
Da quella torre là d’edere attorta,
Par che si lagni con l’amica luna.

5.

Sotto a que’mucchi di terren, che il verno
Disfà, d’ombre funeste umidi ed adri,
Ciascun d’angusta cella ospite eterno,
Dormon sepolti del villaggio i padri.

6.

Più non gli sniderà l’alba novella
Dal rozzo letto, nè l’uccel del giorno
Annunziator, nè vispa rondinella,
Nè, rintronando, della caccia il corno.

7.

Non più, tornanti dal lavoro agreste,
Gl’inviterà il cammin dentro l’oscure
Pareti, e la moglier fida rideste
N’avrà le vampe per l’usate cure:

8.

Nè correranno incontro al genitore
I figliuoletti garruli e vivaci,
E sul collo saltandogli, all’amore
Paterno chiederan pegno di baci.

9.

Come lor falce dispogliava i solchi,
Come il coltro fendea le dure glebe,
Come i tronchi la scure! oggi bifolchi,
Diman silvestre faticosa plebe.

10.

Non rida il grande nelle sale aurate
Lor util’opre, e i rudi ingegni e gli usi;
Nè Ambizione udir di Povertate
I brevi annali e semplici ricusi.

11.

Tesor’, dominj, e fregio a fregio aggiunto,
E l’onor che ne’secoli rimbomba,
Del pari attende inevitabil punto;
Della gloria il sentier guida alla tomba.

12.

Nè deploriam costor, che monumenti
Non li fan chiari con inciso pianto,
Là dove lungo i sacri atrj a’potenti
Suona di laude menzognero canto.

13.

Puot’urna effigiata, o viva imago,
L’alme indietro chiamar che Morte solve?
Suo freddo petto di lusinghe è pago?
Le voci dell’onor sente la polve?

14.

Sotto a quel cespo umil forse è nascoso
Un cor già pregno di celesti ardori,
Un capo che potean del valoroso
O del poeta coronar gli allori.

15.

Ma nè Dottrina a lui l’ampio volume
Svolgea del senno della età ripieno,
Nè il genio innato suo sciolse le piume,
Addormentato di Penuria in seno.

16.

Molte gemme terrà sempre sepulte
Ne’ suoi recessi il liquido elemento;
Le rose del deserto aprono occulte
Gli ostri nativi, e le si odora il vento.

17.

Un Hamden forse quel negletto avello
Chiude, che al Carlo del casal s’oppose,
Qualche muto Milton, qualche Cromwello
Che al giogo un regno e a morte un re non pose.

18.

Forza al plauso comun far nel consiglio,
O nell’armi, o nell’arti; un grande stato
Compor, beare, e leggere sul ciglio
D’ogni soggetto ch’egli è pago e grato.

19.

Negò Fortuna a lor, pur le malnate
In un con le famose opre impedia;
Altrui serrar le porte di pietate,
E al trono gir per sanguinosa via;

20.

Mentir la calma dell’interno senso,
O in cor sopirne l’importune accuse,
Di rio Poter sull’are ardere incenso
Acceso al fuoco delle sante Muse.

21.

Tracciò lunge Natura il corso loro
Dagl’insensati passi de’mortali,
Insegnando le vie che al secol d’oro
Tenne il mondo pacifiche ed eguali.

22.

Monumento comune ad ogni fossa,
Li presso eretto, ne consacra il giro,
Mostra a pietoso peregrin quell’ossa,
E lo trattiene il tempo d’un sospiro.

23.

Là rozza mano nella creta imprime
Lor nomi ed anni, ed Erato silvestre
Sotto vi chiude in disadorne rime
Sacre sentenze, del morir maestre.

24.

Perchè chi giunto all’ultima partita,
A morte in braccio un gemito non sciolse,
Nè, abbandonando i bei regni di vita,
Indietro un guardo desioso volse?

25.

Questa a quell’alma nel partir s’affida,
Chiede pianto alle altrui chiusa pupilla,
Sempre natura dalla tomba grida,
Serba il cenere uman qualche favilla.

26.

Ma tu che a rammentar prendi un sepolto
Misero vulgo, ti fia reso il dato?
Se, da romito contemplar que volto,
Spirto conforme al tuo chieda il tuo fato.

27.

Vecchio pastor dirà: “spesso, ben prima
Che l’Alba avesse al crin rose e viole,
Rugiadoso, affannoso a quella cima
Volar lo vidi ad incontrare il sole.

28.

Là, di quel faggio al piè, che sulla sponda
Del rio vicino tanti rami abbassa,
Sdraiar soleasi a nona, e guatar l’onda
Querula e chiara che lì batte, e passa:

29.

O preda a’suoi fantastici concetti,
Di quel bosco cercando iva l’interno,
E mormorava non intesi detti,
Rotti da risa che parean di scherno.

30.

Ed in un tratto poi di disdegnoso
Si facea mesto; e a gran pena le piante
Movea, pallido, muto, il petto roso
Di cure forse, o disperato amante.

31.

Un mattin lo perdei; nè il primo raggio
Fu a salutar, nè il vidi a nona o a sera:
Nuovo successe; non comparve al faggio,
Ned’oltra il rivo, nè sul poggio egli era.

32.

Il terzo in mesta pompa, a lento passo
Alla chiesa portar vidi il meschino.
Va, tu che legger sai, leggi in quel sasso,
Cui mezzo copre quell’antico spino.”

EPITAFIO

33.

In questa fossa i suoi destini adempie
Un infelice, ed immature in seno
Della madre comun posa le tempie:
Fortuna a Fama l’ignoraro appieno.

34.

Povero nacque, ma l’umil sua cuna
Scienza non guardò con biechi rai;
Tosto Melanconia della sua bruna
Stampa segnollo, e mio, disse, sarai.

35.

Fu schietto, umano fu; d’alto gli venne
Adeguata mercè: diede al mendico
Quanto aveva, una lacrima; ed ottenne
Dal Ciel quanto bramava, un fido amico.

36.

Tanto sol de’suoi pregi, o nulla detto
Sia delle colpe: fra speranza e tema,
Al suo padre, al suo Dio siedono in petto.
Così le scordi la sentenza estrema!
