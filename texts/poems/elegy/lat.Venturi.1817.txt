[Elegia]

I

Dies ad occasum vergit: En sonitus tubae,
Et agricolae lassi agentes per turmas suas
Oves et boves omnes ad praesepia sua;
Mundo mihi et tenebrosae caligini relicto.

II

In umbra mortis sedet terra et plenitudo ejus:
Silet omnis caro a facie noctis.
Solum volitant crabrones perstrepentes quia non est requies in eis;
Et dulcior fit somnus pastoribus et gregibus eorum.

III

Et conqueritur bubo in deserto solitudinis,
Ad lunam et stellas caeli,
De iis qui venerunt in terram regionis ejus, regnum silentii;
Turbantes noctem et umbram ejus tanquam in meridie.

IV

Prope ulmum et buxum semper virentem,
Sub acervis qui apparent super pulverem agri,
Dormiunt somnum sempiternum quiescentes
Rusticani patres, timore malorum sublato.

V

Non suscitabit neque vocabit eos lucifer filius aurorae,
Non omne volatile canens secundum genus suum;
Neque cum insonuerit mane vox tubae
Vocabit eos de lectulo quem straverunt in tenebris.

VI

Non amplius flamma ignis splendebit eis:
Non amplius labores uxorum suarum domi manducabunt:
Nec ibi filii eorum sicut novellae olivarum
In circuitu patris petent amplius oscula oris sui.

VII

Quoties falcem in segetem miserunt!
Quoties prosciderunt humum suam!
Quam laeti agebant plaustrum! et quantum
In sylva lignorum securibus suis exciderunt!

VIII

Qui habitat in superbiis non irrideat eos propter laborem
Afferentem utilitatem, qui illos exercebat sub sole;
Neque subsannent Verba-dierum, laetitiam, et exultationem eorum,
Quia filii erant pauperum et ignobilium in terra penitus non parentes.

IX

Seu mulier decora facie et venusto aspectu;
Seu qui confidit in virtute sua, et in multitudine divitiarum suarum,
Cum interierit non sumet omnia;
Neque descendet cum eo gloria magnificentiae ejus.

X

Vir superbe, sepulcra vulgi ignobilis ne despicias;
Quia nec titulos habent neque insignem lapidem
In parietibus per circuitum Templi, quo
Ad canendum in tympano et choro et organo conveniunt.

XI

Nunquid mortuos eruent a corruptione
Titulus supra sepulcrum, sculptilia, et statuae?
Nunquid honos evocabit animas eorum ex inferno inferiori?
Aut mortis aures fient intendentes in vocem cantici?

XII

Illic in angulo dormit in terrae pulvere, forsan,
Cor quod impleverat ignis descendens de caelo;
Manus apta ad regnandum in urbibus, vicis, et turribus,
Et sciens bene psallere citharâ in convallibus.

XIII

Sed non cognoverunt librum scientiae,
Refertum spoliis praedarum multarum temporis lapsi:
Pauperies quae immittit soporem in spiritum humiliatum
Dimisit eos vinitores et agricolas.

XIV

Sic lapis sardius, et topazius, et smaragdus,
Sunt in profundo maris: abyssi operiunt eos.
Sic flos campi, lilium convallium, et plantae
Ad thymiama odoris suavissimi componendum, sunt in terrâ desertâ.

XV

Hic forsan Mathathias alter dormit cum patribus suis,
Qui intrepidus posuit se contrarium tyranno vineae domus suae;
Et alter David egregius psaltes;
Et Jephte alter, sed mundus a sanguine filiae suae.

XVI

Loqui sapientiam et prudentiam in concilio,
Surgere adversùs malignantes et stare contra vultum minitantem,
Ponere pacem et adipe frumenti satiare domos laetantes,
Et pro benefactis videre faventem oculis populum,

XVII

Non cecidit super eos sors. Sors vetuit
Extolli; nè in multiplicatione potentiae multiplicarentur scelera:
Vetuit per sanguinem sedere in solio regni; et ad clamorem advenae
Et pauperis obturare aurem, et fugere a facie eorum:

XVIII

Vetuit compescere gemitum cordis conturbati a crimine:
Extinguere confusionem faciei quae cooperuisset eos:
Genua incurvare ante Baal luxus et fastus,
Cantando de canticis Zyon in terra aliena et immunda.

XIX

Cum longe facti essent a gemitu populi qui meditatur inania,
In desideriis cordis eorum non est inventa iniquitas;
Et in vitae valle quieta et fertili
Posuerunt in via pacis gressus suos.

XX

Attamen ad tuenda ossa ista arida
Lapis consumptionis et acervus testimonii desuper,
Quem dolaverunt caementarii sepulcrales versibus impolitis,
Dicunt: Et tu, fili hominis, paululum suspira.

XXI

Nomina et aetas manu scribae imperite scribentis
Sunt pro fama, lamentatione, carmine, et vae:
Verba DEI stylo ferreo circum-sculpta in silice
Docent pium agricolam mori morte justorum.

XXII

Quis enim futurus praeda tenebrarum in terra oblivionis,
Deposuit bonum et malum vitae instabilitatis suae,
Et reliquit dulce lumen et delectabile, et calorem solis,
Qui suspirabundus et conversus non levaverit retro oculos suos?

XXIII

Requirit exhalare animam suam in sinu amicorum
Expirans et orat ut non taceat pupilla oculi eorum:
Etiam de profundis sepulcri clamat vox naturae:
Cineres mortis non possunt extinguere ignem charitatis.

XXIV

Tu autem qui mortuos memoras quorum celebre non factum est nomen
Et qui humili carmine vitam eorum es prosecutus ...
Si huc aliquis fortè ductus in meditatione cordis sui roget
Benignus: Quid sit verbum quod factum est de te?

XXV

Dicet forsan aliquis qui senuit et incanuit inter pastores:
» Saepe vidimus eum cùm erumperet mane lumen suum,
Excutientem celeri pede rorem qui ceciderat super herbam,
Obviam factum radiis solis expansi super montem.

XXVI

Subtus illam terebinthum quia bona erat umbra ejus,
Cujus radices apertae sunt super terram,
Projectus et lentus jacebat in ipso fervore diei,
Secus decursus aquarum, quarum impetus laetificabat eum.

XXVII

Nunc meditans juxta illum lucum risum contemptu miscebat;
Et tantùm labia illius movebantur, et vox penitus non audiebatur:
Nunc miser factus et curvatus usquè in finem, aut sollicitus curis ut amens,
Aut amore languens quia desperata est plaga ejus.

XXVIII

Una dies venit; et ille non erat sicut ante fuerat
In monte, nec subtus terebinthum ad umbram dilectam.
Successit dies altera, nec vidimus cum secus decursus aquarum
Nec juxta lucum in uno collium aut in unâ vallium.

XXIX

Et ecce tertiâ die turbam celebrantem exequias planctu,
Portantes eum et in domum DOMINI euntes.
Vir sapiens et qui intelligis accede; et lege, qui potes,
Omnia verba Cantici quae scripta sunt in saxo sub spino veteri «.

ΕΠΙΤΑΦΙΟΝ

HEIC TERRAE IN GREMIO POSITA CERVICE RECVMBIT
FORTVNAE IGNOTVS IVVENIS FAMAEQVE SED ORTVM
QVOIVS PVLCRA HVMILEM HAVD CONTRACTA FRONTE SOPHIA
INTVITA EST MOEROR TENVIT PROPRIVMQVE NOTAVIT
COR ILLI INGENVVM LARGA ILLVM ORNAVIT HONESTAS
LARGA ITIDEM A SVPERIS ACCEPIT PRAEMIA. FLETVM
IMPENDENS. VNVM HOC HABVIT. MORTALIBVS AEGRIS
RETTVLIT A SVPERIS. VNVM HOC OPTARAT. AMICVM
ILLIVS HAVD VLTRA INQVIRENS BENEFACTA REVOLVAS
NEV NOXAS E TERRIFICIS ARCESSE LATEBRIS
OMNIA QVAE PARITER SPE CIRCVMFVSA METVQVE
NVMINIS IN GREMIO SVMMI PATRISQVE QVIESCVNT
