Elegia

FUNEBRIS insonuit moriturae naenia lucis,
Mugitus sequitur pascua longa boum;
Vix pede se lasso trahit ad sua limina arator,
Cum tacito solus vespere linquor ego.
Nunc oculos fallit species evanida rerum,
Et passim coelos occupat alta quies,
Ni rotat argutis gyros ubi cantharus alis,
Tinnitusque piger per juga sopit oves.
Ni forte ex hedera vicinae in vertice turris
Noctua luctisonos integret aegra modos,
Si qui palantes latebrosa cubilia propter
Secreti invadant jura vetusta loci.
Subter nodosis ulmis, taxoque comanti,
Qua putris aggesto cespite terra tumet,
Carcere quisque suo, pagi rudis incola in aevum
Dormit, et indigenae contumulantur avi.
Mane in odorifero peramabilis aura Favoni,
Quae de straminea garrit hirundo casa,
Vaticinus galli clangor, lituusve resultans,
Discutient humilis somnia nulla tori.
Illis haud iterum refovebitur igne caminus,
Sponsave quod propriae est sedula partis aget:
Non balbo proles gratabitur ore parenti,
Curret in amplexus, praeripietve genas.
Suppositis quoties resecabant falcibus arva,
Versa gravi quoties vomere gleba fuit!
Ut laeti in tonsas jumenta egere novales,
Quo ferro in silvis procubuere trabes!
Ambitio curas ne dedignetur honestas,
Otiaque ignotis haud aliena focis;
Nec torvo excipiat contracta Superbia risu
Pauperis historiam, sit brevis illa, domi.
Stemmata longa patrum, magnaeque potentia famae,
Quicquid forma potest addere, quicquid opes,
Expectant pariter non evitabile tempus —
Scilicet ad tumulum ducit Honoris iter.
Nec vos, o proceres phalerati, id vertite culpae,
Quod Pietas illis nulla tropaea locat,
Qua per magnifici laquearia daedala templi
Grandisonum volvunt organa pulsa melos.
Quid tituli, quid sculpta juvabunt marmora? membris
An sese insinuet spiritus arte redux?
Gloria num tacitas exsuscitet ore favillas?
Num Stygium tangant mollia verba Deum?
Forsitan hac etiam neglecta in sede quiescant
Quae caelo fuerant pectora foeta suo;
Dextera, quae indomitos domuisset inulta Britannos,
Vel poterat vivam solicitasse lyram.
Atqui non illis rerum monumenta, nec amplas
Temporis exuvias evoluisse datur:
Frigida Paupertas generosos expulit ignes,
Compressitque pigro corda animosque gelu.
Plurima, quae raro splendet fulgore, sub imis
Fontibus oceani gemma sepulta latet:
Plurimus incultis nequicquam nascitur arvis
Flosculus, et vacuum complet odore nemus.
Hac, indignatus ruris dare colla tyranno,
Brutus in obscura dormiat alter humo;
Inscius hic citharae Nasoque inglorius aevi,
Nec vetitae temerans foedera Caesar aquae.
Imperitare animo pendentis ab ore senatus,
Temnere poenarum damna gravesque minas,
Per gentes pleno diffundere munera cornu,
Et scribi in populi vultubus URBIS AMOR.
Sorte negatum illis — nec, quae virtutibus essent
Invida, nequitiae Fata dedere viam:
Sed vetuere armis male parta capessere regna,
Et generi exitium deproperare suo;
Condere sinceros agitato in pectore motus,
Luctari ingenuus ne rubor ora notet,
Aut ferre ad tumidi cumulata altaria Luxus
Pro pudor! Aonii thurea dona chori.
Ambitione procul vesana et lite forensi,
Quisque suum placide conficiebat iter:
Per vitae ambages gratas in valle reducta
Carpebant tacitos ac sine labe dies.
Haec tamen ut pedibus sint ossa intacta profanis,
E fragili saxo tollitur urna memor,
Quae versu illepido, sculptisque sine arte figuris,
Saepe viatorem sistere, flere monet.
Musa rudis signat quae nomina, computat annos,
Quicquid laudis egent, suppeditare valet;
Aureaque excerpsit sacrato e codice dicta,
Quae doceant quid sit vivere, quidque mori.
Solicitae quis enim, sic immemor usque priorum,
Delicias animae deposuisse velit?
Ecquis deseruit laetae confinia lucis,
Nec tulit ad superas ora reflexa plagas?
Sese anima in gremium fugitiva receptat amicum,
Ultima lachrymulam flagitat hora piam:
Vel de ferali clamat Natura sepulchro,
Vel calet effoeto fax rediviva rogo!
Te vero, memorem turbae sine honore jacentis,
Quem juvat infletas sic cecinisse vices,
Si te forte dolens, animo huc compulsus eodem,
Advena, quae fuerint et tua fata, petat;
Dixerit, albescant cana cui fronte capilli;
‘Saepe novo juvenem vidimus ire die,
Cum pede festino quateret de gramine rores,
Staret ut in summis, sole oriente, jugis.
Illic qua fagi patet umbra, vetustaque radix
Lascive e summa tortilis exstat humo,
Sole sub aestivo, molli porrectus in herba,
Captabat murmur lene loquacis aquae.
Ad nemus ille vagans, risuque notandus amaro,
Mussabat dubios, intima corda, sonos;
Vel miser et pallens sese incomitatus agebat,
Deliro similis, quemve fefellit amor.
Mane mihi quodam, collis juga nota petenti,
Arboris et soliti defuit hospes agri:
Altera lux oritur — nec propter flumen, aprico
Nec tamen in campo, nec nemora inter, erat.
Tertia successit — planctus audimus — et inde
Funeris elati triste notamus iter.
Perlege (namque potes) tumulo superaddita verba,
Surgit sub vetulo qua lapis ille rubo.’

Epitaphium.

Hic recubat juvenis maternae in cespite terrae;
Fama latet — nullas vivus habebat opes:
Sed genus ignotum non despexere Camaenae,
Et puerum optavit lugubris Hora suum.
Ipse animi simplex largi, quae reddidit ultro
Largior, agnovit libera dona, Deus:
Pauper pauperibus lacrymam, munuscula, fudit,
Ex voto Coeli nactus amicitiam.
Sed neque virtutes evolvere longius illas,
Ne vitia a tenebris dissociare velis:
Spe pariter tacita, pariter terrore quiescunt,
In Patris aeterno non adeunda sinu.
