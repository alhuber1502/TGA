[Elegia]

Lo squillo annunzia il venir men del giorno;
Erra mugghiando in sulla piaggia il gregge
A passo a passo; l’arator ritorna,
Sua faticosa via fisando, a casa:
Ed a me lascia il Mondo, e a le tenébre.
Orribile silenzio e mäestoso
Ovunque regna; ronzar sol d’intorno
S’ode lo scarafaggio, e il sonnolento
Tintinnir, che addormenta il chiuso ovile.
Della Luna al chiaror dall’erma torre,
Che attorta edera ammanta, il pensieroso
Gufo si duole di colui, che il regno
Antico gli sturbò.
D’un tasso all’ombra,
E sotto a ruvid’olmi il suol s’innalza
In polverose biche, ove in angusta
Cella riposan nell’eterno sonno
D’esto villaggio i rozzi antichi padri.
Il mormorar dell’aura al di che sorge
Spirante incenso, rondine che manda
Garruli lai dal pagliaresco tetto,
Del gallo il rauco canto, o il suon del corno,
Non più il desterà dal letto umíle.
Il vampeggiante focolar per essi
Non arderà, nè a vespertini uffici
Industre madre attenderà, nè i figli
Balbettanti anderanno incontro al padre,
E arrampicati sulle sue ginocchia
Non più corrân gl’invidïati baci.
Spesso alle falci lor cadder le messi,
E ’l vomer spesso i duri solchi infranse;
Oh! quanto lieti gli accoppiati buoi
Traevano sul campo, e ai forti colpi
Come cadeano disfrondati i boschi!
Non dispregiare, Ambizïon superba,
Lor sorte oscura, e i semplici diletti,
E l’ util lor fatica; e non ascolti
De’poverelli con sogghigno il Fasto
I corti sì, ma non macchiati annali.
Vanto di araldic’arte, del Potere
La pompa, e quanto la Beltà dar puote,
O le Ricchezze, inevitabil fine
Attendono del pari; anche d’onore
Il sentiero, alla fossa alfine adduce.
Nè tu apporre, o superbo, a biasmo e ad onta
Se la memoria su lor tombe umili
Trofeo non erse, nè di preci e laudi
S’odan del tempio risuonar le volte.
Varría forse un avello, o l’effigiato
Busto a chiamare il fuggitivo spirto
A sua sede primiera? dell’onore
Potrà la voce di novella vita
La muta polve riscaldar? Gelato
È l’orecchio di Morte; a lei non giunge
Di mortal laude il lusinghevol suono.
Forse anco in questo angol negletto posa
Un cor ripien di sacro ardor celeste,
O man’che d’un impero avrían saputo
Tener lo scettro, e ridestar pur anco
A nuova vita armonïosa lira.
Ma Sofia non spiegò loro il volume
Ampio del tempo e di sue spoglie, e fredda
Povertade tarpò del nobil estro
Le ali, e dell’alma il dolce moto avvinse.
Quante gemme, che han puro e risplendente
Raggio, ne’cupi abissi il mar ricopre!
E quanti fior rosseggiano negletti,
E i lor grati profumi all’aer solingo
Splandono inutilmente!
Ampden si trova
Villico forse qui, che il petto oppose
Ardimentoso al piccolo tiranno
Del suo podere; od un Milton ignoto,
Od un Cromvell, non reo di patrio sangue.
D’attonito Consesso udire i plausi,
Spregiar de’danni le minacce e ‘l duolo,
Sparger la copia su ridenti ville,
E ai popoli contar opre famose,
Lor non concesse il fato; e pur se il varco
Chiuse a tante virtudi, almen represse
I vizj in loro, e fra le stragi un trono
Non permise salir, nè a umana schiatta
Chiuder le porte di pietade in faccia;
Nè dei rimorsi soffocâr la voce,
O d’ingenuo pudor spenser la fiamma.
Sull’altare del lusso e’ non offriro
Gli incensi tolti all’Apollineo foco;
Ma lunge ognor dal popolar tumulto
Puri serbaro i lor desiri, e lungo
Il solitario e tacito sentiere
Tennero il corso di tranquilla vita.
Perchè villano piede non insulti
Lor ossa, surge vicin sasso, e frale
Di rozze rime in forma inculta inciso;
Che d’un qualche sospiro al passeggere
Chiede il santo tributo;
i loro nomi,
Ed i giorni, supplendo ai mesti carmi
Ed alla Fama, illetterata Musa
Descrive: anch’essa sulla tomba sculte
Mostra sacre sentenze; e come al fato
Ceda di morte il pio villano insegna.
E qual sarà, che nel morir non volga
Di doglia carco un sospiroso guardo
A queste piagge, ov’è si lieto il giorno?
E chi vorrebbe questa di diletti
Vita, e d’affanni insiem, cangiar coll’ombre
Di morte, in preda a muto obblio? Di dolce
Amico in seno si riposa l’alma
Spirando, e ‘l semichiuso occhio dimanda
Alcune stille di pietoso pianto.
Dalla tomba Natura alza suo grido,
E ‘l cener sente il consueto ardore.
Per Te, che in questi umìl carmi rammenti
D’ oscuri estinti non famose gesta,
Se dal solingo meditare addutto
Alcun spirto a Te pari avvien che brami
Del tuo fato saper;
qualche canuto
Pastor risponderà: “Spesso il vedemmo
D'incontro al Sole frettoloso il passo
Mover, scotendo i rugiadosi umori,
Sotto quel faggio là, le cui radici
S'avviticchiano in alto a nodi mille
Bizzaramente;
nel meriggio ei sciolto
D'ogni cura, e sdrajato, il rio vicino
Mormorante guardava;
ora alla selva,
Quasi a scherno ridendo, il passo errante
Volgeva incerto, e capricciose fole
Pallido e mesto borbottava, a guisa
Di un infelice, o da plensieri carco,
O per negato amor misero amante.
Presso alla selva, o al colle, o all’arbor caro
Nol vidi un giorno, nè lo vidi l’altro
Al rio d’appresso, o sovra al poggio, o al bosco.
Venne poi il terzo, e in mesto ordine al tempio
Tratto il vedemmo per l’usato calle.
Legger tu sai, t’accosta; e leggi il carme
Sotto l’antico spino in marmo impresso”.

EPITAFIO

Posa qui il capo della terra in grembo
Garzone a Fama, ed a Fortuna ignoto.
Il bel Saper sua bassa culla a vile
Non ebbe, e lui segnò della sua impronta
Melanconia.
Sincero era il suo cuore,
E large la pietà; perciò fu il Cielo
Largo di sua mercè. Solo un sospiro
Diè a povertade, chè più dar non valse;
E un amico dal Ciel n’ebbe, qual chiese.
Più non cercar; nè i falli suoi, nè i merti
Osa scoprire. Ne’ tremendi abissi,
Tra la speme e il timor, posano in seno
Del celeste suo Padre, e del suo Dio.
