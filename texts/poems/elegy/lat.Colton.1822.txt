Elegia Graii, Latine reddita

Vespertina focos Campana extinguere jussit,
Mugitu linquunt pascua tonsa boves,
Tardius ire domum fesso pede tendit arator,
Cum simul, et tenebris, et mihi, cuncta vacant;
Prospectus tremula vanescit luce gradatim,
Somnifera et languens aura quiete silet,
Dum scarabaeus agens gyros, obmurmurat alis,
Et longum resonans Nola soporat oves;
Quin hedera vinctam cernas qua surgere turrim,
Lunae, luctifera Noctua voce refert
Quod circa latebras, vestigia sera vagantis
Antiquum atque silens imperium violant.
Umbras, qua taxus, veteri intermiscuit ulmo,
Aggere qua multo dissociatur humus,
Angusta in cella, qua quisque reconditur, ossa
Vicani ad somnum composuere Patres.
Non Aurora efflans, Zephyrus dum suadet, odores,
Non de stramineo tegmine hirundo canens,
Non lituus resonans, vigilanti aut gutture gallus
Invitabit eos amplius, e tumulo.
Non focus exhilarans his eriget amplius ignes,
Anxia non uxor vespere tendet opem,
Non patre, vagitus, pueri redeunte, profundent,
Oscula certantes arripuisse genu.
Plurima quin horum falci cedebat arista,
Sulcabant curvo vomere saepe solum,
Ah quoties hilari aurigabant plaustra! solebat
Ictibus ah quoties succubuisse nemus!
Non petat ambitio hos deridere labores,
Fortunas, humilis deliciasve Casae;
Audeat haud rictum indulgere Superbia, vellet
Quod de Ruricolis Musa ciere modos.
Nobilitatis honos, dominandi coeca libido,
Quicquid forma potest addere, quicquid opes,
Expectant pariter, peritura necesse, sepulchrum,
Unum iter ad famam ducit, et ad tumulum.
Arroget haud vanum gens praetextata triumphum,
Quod super hos tumulos nulla tropaea nitent,
Marmora dum resonant, laqueataque culmina laudes
Ingeminant, cantu concomitante melos.
Aerane quae spirant? insculptave marmora, nostris
An revocare queant relliquiis animam?
Possit adulator surdos mulcere? revixit,
Unquamve in crasso pulvere mortis, honor?
Forsitan, oblito tacite hoc sub cespite, dormit
Ignibus exardens pectus Apollineis;
Forsan adaptatae sceptri ad moderamina dextrae,
Acriter aut habiles exagitasse lyram;
Sed non horum oculis doctrina recondita, chartas
Aevi ditatas explicuit spoliis;
Aspera paupertas vires compescuit, omnes
Et torpere animi frigore jussit opes.
Multa coruscanti resplendens gemma nitore
Imis in latebris conditur oceani;
Plurimus, at nulli spectandus, flosculus, implet
Auram haud perceptis undique deliciis.
Rusticus hic jaceat, domini qui saepe pusilli,
Hamdenus, rigidis obstitit arbitriis,
Miltonus forsan silet hic inhonorus, et illic
Cromvellus, patrii sanguinis innocuus.
Surgere! et attentum lingua cohibere senatum!
Cladis et angoris non timuisse minas,
Munera abundantis Cereris sparsisse per oras,
Et populi gratas emeruisse preces,
Haec Sors istorum vetuit – quin Aequa negabat
Quid virtutis erat, quid scelerisve coli,
Respuit his placidae portas occludere pacis,
Sceptrave sanguinea corripuisse manu;
Quid verum dictet nosse at siluisse, pudoris
Suppressisse sacros ingenui monitus,
Fanum, qua luxu tumefacta superbia regnet,
Pieridum dignis accumulare modis.
Insanas curas, studiumque ignobile vulgi,
Talia, mens horum sobria posthabuit,
Sed quasi per latebras, et amaena silentia vallis,
Innocuam vitae sustinuere viam.
Signa sed haec etiam consurgunt ossa tueri,
Barbara, quin longo non peritura die;
Sit rude, non sedenim stabilitur inutile saxum,
Quippe viatorem condoluisse monet.
Nomina juncta annis, inculta haec tradita musa,
Sunt illis instar marmoris, aut elegi,
Plurima quinetiam Scriptis excerpta videntur,
Fortiter agricolas admonitura mori.
Quis tenebrosa etenim quaerens oblivia? vitae
Anxia, jucundae munera deposuit?
Liquit anhelantis confinia laeta diei,
Nec semel ah! solis respiciebat iter?
Nonnullas poscit lacrymas periturus ocellus,
Et gremio est aliquid commiserente mori;
Vox quoque naturae, tumulo non victa, resurgit,
Et cinere in nostro parva favilla latet.
Tu quoque, qui placide neglecta haec ossa recordans,
Rustica quantumvis, carminibus memoras,
Si quis, secretim meditandi ductus amore,
Fata, tui similis, discere vestra roget,
Forsitan huic canus referat quis rusticus olim,
“Saepius agnovi hunc, exoriente die,
Pellere montanos festino cum pede rores,
Purpureum properans anticipare jubar.
Illius antiquae fagi exporrectus ad umbram,
Quae zephyro inclinat cuique proterva caput,
Ille diem totum consumeret usque, fluentum
Contiguum inspiciens, murmure captus aquae.
Adjunctum ah! quoties sylvae hunc conspeximus altae,
Tendimus ut fessi saepe labore domum,
Soles, dum cantus sub vespere fudit alauda,
Occiduos oculo semidolente sequi.
Ad nemus, aut meditans, inconscia murmura mussans,
Aut sibi subridens, insequeretur iter,
Pallens, semianimis, dejecto lumine, curae,
Spe sine vel vanus quem cruciabat amor.
Ad solitam tandem fagum non cernitur, eheu!
Dilectumque patet deseruisse jugum,
Alter sol oritur, sed non ad murmura rivi,
Ad nemus, ad pratum gramineumve fuit!
Tertia lux aderat, docuit cum pompa dolentum
Quod puer extremum conficiebat iter:
Perlege, nam possis, quae scindunt carmina saxum,
Qua vetus ille sacram sentis obumbrat humum.
Primitias anni violas hic cernere carptas,
At sparsas nullo conspiciente, datur;
Nidificare illic, et flere, Rubecula gaudet,
Plurima et insculpit parvula polanta solum.”

EPITAPHIUM.

Cespite sub viridi, juvenis quem lubrica fama,
Et fortuna simul posthabuere, jacet;
Sed tenerum in cunis non contempsere Camoenae,
Elegitque Suam, Diva Melancholiae!
Indole munifica, ingenioque potitus honesto,
Quod solum orabant, obtinuere preces,
Quod solum potuit, lacrymam dedit usque dolenti,
Quod solum voluit, gessit amicitiam;
Illius at lateant precor acta, merentia Famam
Qualiacunque bonam, qualiacunque malam,
Una sede simul, cum speque metuque quiescunt,
Mente reposta sui Numinis, atque Patris.
