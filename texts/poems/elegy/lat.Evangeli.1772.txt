Thomae Gray elegia in rusticum sepulcretum, ex anglico in latinum conversa.

Lugubrem aera die cava dant moriente sonorem,
 It lente querulum lata per arva pecus;
 Atque mihi, & Nocti permittens rusticus orbem,
 Membra domum longo fracta labore trahit. 
Jam tenebris sensim tellus vanescit obortis,
 Perque ingentem late aethera cuncta silent. 
Lene culex tantum mussat, blandusque soporem
 Tinnitus clausis suadet inire ovibus. 
Quin & iners hederosa illic ab turre videtur
 Infenso ad lunam carmine bubo queri,
 Nescio quos illi veteris penetralia regni,
 Atque silentem ausos obstrepuisse domum. 
Hic scabrisque ulmis, tristique ubi nubila taxo,
 Pulvereo passim se aggere tollit, humus,
 Perpetuum angusta deposti in sede quiescunt,
 Quisque sua, indigenae, rustica turba, patres. 
Vox Zephyri, antevolat qui tus Pallantida olentem,
 Procne e straminea multa gemensve casa,
 Aut galli clangor, resonans aut buccina jam non
 Ex humili hos possint corripuisse toro. 
Ipsis lucebit jam non focus igne, nec uxor
 Serum urgebit opus; filiolive ruent
 In patrem balbi redeuntem, ad genvaque repent,
 Dividui partem suavioli ut rapiant. 
Quot cecidere illis messes tondentibus! illis
 Est solidus quoties vomere scissus ager! 
Ut junctos egere boves laeti! icta bipenni
 Ut valida late corruerunt nemora! 
Utilis, Ambitio, labor, atque domestica agrestum
 Gaudia ne, & tenebris sors adoperta tibi
 Sordeat; et claris, tu, quanquam haud fulgeat actis,
 Ne tenuem, Fastus, ride inopum historiam. 
Et ventosus Honos, celsaque Potentia fronte
 Vadens, atque Decor quicquid, Opesque parant,
 Se frustra extremae subducere nititur horae;
 Ad Laudem qua itur, itur & ad tumulum. 
Neve illis tumidus vitio quis verte, tropaeis
 Quod non busta super Mnemosyne decoret,
 Laudem ubi per longi resonans lacquearia templi
 Ingeminatam ingens tollit in astra canor. 
An spirans signum, & pulchre caelata fugacem
 In gelidos artus urna animam revocet? 
An tacitos Titulus cineres exsuscitet, aures
 Aut Leti rigidas Illecebrae afficiant? 
Forte loco situs est nulli agnoscendus in isto,
 Pectora caelesti cui caluere face,
 Aut cui digna fuit regali dextera sceptro,
 Flexanimisve fides apta movere modis. 
Doctrina ast illis nunquam ampla volumina pandit,
 Sunt Aevi innumeris quae gravia exuviis. 
Frigida praeclaros Paupertas contudit ignes,
 Fluminaque in glaciem nexuit ingenii. 
Quam multas liquido radientes lumine gemmas
 Aequoris antra ulli non adeunda tegunt! 
Quot rutilant solo sibi tantum in litore flores,
 Et vacuum indecores aethera odore replent! 
Hampdenus hic aliquis, domuit qui agrestis agrestem
 Conantem patrio ponere jura solo,
 Forte jacet, Miltonve inglorius, aut Cromuel quis,
 Cui non est patriae tincta cruore manus. 
Cum libuit, plausum mirantis ferre Senatus,
 Nil strictas horrere in sua fata acies,
 Ditia ridentes diffundere dona per oras,
 Et versos populi in se usque videre oculos,
Fortuna hos vetuit; nec sese efferre parantes
 Haec modo Virtutes pressit, at & Vitia. 
Ad solium vetuit per caedem enare, cruoremque,
 Et miserum surda negligere aure preces,
Abdere quasque parit veri mens conscia curas,
 Et facere ingenuus ne notet ora rubor;
 Aut Fastus, Luxusque adolere altaria ture,
 Quod cremet e Pindi flamma petita jugis. 
Insani fugiens vulgi certamina, coeptam
 Haec nunquam liquit sobria turba viam;
 Inque hac frigidula vitae ceu valle, remotum,
 Jucunda usque fruens pace, cucurrit iter. 
Tuta ergo ut placidis jaceant & sedibus ossa,
 Carminibus surgunt haec super illepidis,
 Et rudibus formis monumenta insculpta, petuntque
 Des, levia, ut gemitum, munera, quisquis ades. 
Quae cuique est aetas, & nomen rustica monstrat
 Hic Famae praestans Musa, Elegumque vicem;
 Passim & scripta legas veneranda oracula, agrestes
 Quae rite edoceant ultimum obire diem. 
Nam quis, vita malis scateat licet, oderit illam,
 Seque premi aeternum nocte ferat tacita? 
Quis, blandae tepidas lucis cum linqueret oras,
 Languidula haud flexit lumina, solem inhians? 
Gaudet se caris, quisquis moriturus, in ulnis;
 Si foveas, guttis ora rigesque piis. 
Ex imo clamat tumulo Natura, vetustae
 Et retinent flammae semen adhuc cineres. 
Quid tu, compositi tangit quem cura popelli,
 Hujus & hic mores quem cecinisse juvat? 
Cognato tibi secum animo quae versat, ab illis
 Huc quis forte actus si, quid agas, rogitet;
Dicta olli incanus fors reddet talia pastor:
 "Aurora vidi saepe rubente hominem
"Rores decutere, clivum superare patentem
 "Dum properat, primoque obvius it jubari. 
 "Nutanti sub fago, imis quae stirpibus illic
"Anfractu gaudet serpere multiplici,
 "Artus de medio ille die sternebit inertes,
"Intentis haerens garrulam in undam oculis. 
 "Lucum juxta illum modo, ceu qui vilia ridet,
"Nescio quid secum carminis ore fremens
 "Errabat, modo languens, tristis, pallidus, exspes,
"Ceu quem sive dolor, seu ferus angit amor. 
 "Mane erat, at collem, silvamque haud ille revisit,
"Nec carae exceptus arboris hospitio est. 
 "Altera lux oritur, tumuli sed gramen aprici
"Illum, nec fontis ripa, nemusve habuit. 
 "Tertia eum, tristi pompa comitante, pheretro
"Impositum hac tardo templa gradu petere
 "Vidi: ades, atque datur tibi quando, perlege, sculptas
"Septus habet dumis quas lapis ille, notas. "

[EPITAPH.]

Hic, Terrae in gremio posita cervice, quiescit
 Ignotus juvenis, Fors, tibi, Fama, tibi. 
Pulchra humili hunc Sophie non sprevit sanguine cretum,
 Tristitiesque suam finxit in effigiem. 
Simplex illi animus fuit, & miserescere velox,
 Praemia at hoc superi digna tulere animo. 
Quod potuit, miseris lacrimas dedit ille; sodalem
 Numina at olli, unum quod cupiit, dederunt. 
Menda viri ulterius fuge jam, fuge quaerere laudes:
 Terrifico quam sunt illa reposta loco! 
In summi pariter recubant Patrisque Deique
 Illa sinu, hic inter spemque metumque labant. 
