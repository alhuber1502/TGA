Elegiam a Thoma Grayio in coemeterio rustico conscriptam

I.

Nola sonans obitum pulso notat aere diei,
Rauca petit lento vacca bovile gradu;
Fessus abit, tectoque lubens succedit arator,
Nox ruit, et mecum possidet arva quies.

II.

Dum loquor, ipsa oculis rerum evanescit imago,
Omnis in aethereo conticet axe sonus;
Ni rotat implicitos qua se scarabaeus in orbes,
Quave procul signant aera sopora greges.

III.

Ni forte, ex hedera turrim quae circuit istam,
Integrat iratos noctua sola modos,
Si quis ad obscuras errans incautior aedes
Devia inassuetum per loca tendit iter.

IV.

En ibi qua tumulus sub opaca plurimus ulmo
Corruit, atque putrem taxus obumbrat humum,
Somnus habet positos per saecula longa priores,
Et sua rurigenum cellula quemque patrum.

V.

Aurora ambrosii surgit cum dives odoris,
Quaeve casas circum garrula ludit avis,
Vel galli cantus, vel concita cornibus Echo,
Nil movet his humili membra reposta toro.

VI.

Non iterum hos tepido splendens focus igne beabit,
Hos vespertina nulla marita colo;
Non blaesa obveniet redeunti voce parenti
Parvulus, optatum praeripietve genu.

VII.

At cessit quoties horum seges arida falci,
Invitum quoties perdomuere solum;
Quam laeta norant moderari voce jugales,
Quam valida in sylvis sternere ligna manu.

VIII.

Tales Ambitio ne carpat iniqua labores,
Gaudia nec tenui rideat apta loco;
Nec tamen excipiat risu male Fastus amico
Rusticus annales quae velit esse sui.

IX.

Stemmata quidquid habent memorabile, pompa potentum
Quidquid habet formae gratia, quidquid opes,
Cuncta manent Fati non evitabilis horam,
Gloria ad extructum dux praeit ipsa rogum.

X.

Ne tamen hic positos, ne vos damnate superbi,
Quod memori nullus marmore surgat honos,
Qua per continuis laquearia fulta columnis
Dant plena laudes organa voce Deo.

XI.

Num claris incisa notis revocare fugacem,
Cum semel exierit spiritus, urna potest?
Gloria num cineres pollet stimulare silentum,
Num mulcere pigram mellea verba necem?

XII.

His subter tumulis, hac forte ignotus in umbra,
Divino incaluit cui sinus igne jacet;
Dextra potens sceptrum late gestasse verendum,
Doctave vocales elicuisse modos.

XIII.

Illorum ast animis non ulla prioris opimas
Temporis exuvias pagina pandit opes;
Frigore Pauperies genium constrinxit, et inde
Volverunt lepidos flumina nulla sales.

XIV.

Sic puro frustra radians splendore coruscat
Plurima in Oceani condita gemma sinu;
Plurimus ignotis furtim sic crescit in arvis
Flosculus, et vano dulcis odore rubet.

XV.

Hic fors Hampdeni succumbere nescia virtus,
Quem metuit patriis saepe tyrannus agris;
Hic fors Miltones, tacita sed et arte, quiescat,
Cromvelus hic, puras norit at ille manus.

XVI.

Attenti plausum moderari et fraena senatus,
Temnere queis tumeat foeta ruina minis,
Efficere ut largo rideret Copia cornu,
Et patriam meritis nobilitare suis.

XVII.

Sors vetuit: sed et inde tamen perquirere causas
Crimina cur pariter delituere, queas:
Nulla hinc regnandi per funera mille cupido,
Hinc nulla ad miseras ferrea corda preces.

XVIII.

Conscia nil tacitis sudabant pectora culpis,
Nec norant laesa non rubuisse fide;
Nec quot habet Luxus, quot iniqua Superbia, fanis
Congerere ingenuo thura dicata foco.

XIX.

Se procul a vulgi furibunda lite remorunt,
Vota nec ex humili prosiluere loco;
Longo in secessu, placidaeque per otia vitae,
Securo carpsit quisque tenore viam.

XX.

His tamen ut tuto requiescant ossa sepulchro,
Excubias aliquis stans prope cippus agit;
Sculpturaque rudi, versu rudiore notatus,
Ipsa triste aliquid simplicitate monet.

XXI.

Nomine quo notus, quot quisque peregerit annos,
Signat et hoc elegis Musa sat esse putat;
Proponitque piis sapiens coelestia verbis
Vivere quo deceat quoque perire modo.

XXII.

Nam quis, cum praedam raperent oblivia, vitae
Sponte resignavit gaudia, quisve metus?
Quis lucis tepidae confinia laeta reliquit,
Nec respectavit triste moratus iter?

XXIII.

Succurrunt animo chari morientis amici,
Testaturque pias debita gutta genas;
Emittit tumulo vocem Natura vel imo,
Non alio cineres ac prius igne calent.

XXIV.

At tua, cui memorans inhonora morte jacentes,
Res tenui tenues carmine Musa refert,
Si quis mente pari, socio si pectore ductus,
Quae fuerint olim fata rogare velit:

XXV.

“Saepius hunc,” aliquis senior tum dicet, “Eoo
Vidimus emicuit cum novus orbe dies,
Roscida festinum lustrare novalia, Solem
Emenso exciperet primus ut ille jugo.

XXVI.

Inter se tortis ea qua radicibus alte
Emicat, et viridem fagus obumbrant humum;
Luce vacans media, sub opaco frigore fusus,
Somniferum argutae murmur amabat aquae.

XXVII.

Ad nemus hoc, ridens ut qui fastidia vultu
Exprimit, et mussans saepe tetendit iter:
Saepius incedens, ut quem Spes alma reliquit,
Quemve gravant curae, quemve fefellit amor.

XXVIII.

Mane fuit (memini), solito nec colle notavi,
Ad nemus, ad fagi deliciasve suae;
Postera lux fulsit, tenues nec fusus ad undas,
Nec tamen ad sylvam, nec fuit ille jugo.

XXIX.

Tertia successit, pompae solennia vidi,
Tristeque, qua ducit semita, funus agi;
Tu modo (namque potes) signatum perlege carmen,
Subjacet annoso qua lapis iste rubo.

EPITAPHIUM.

Hac placide juvenis quem nec Fortuna, nec unquam
Vitrea cognorat Fama, quiescit humo.
Re licet in tenui, non Pallade natus iniqua,
Et proprii jussit quem Dolor esse gregis.
Cor fuit ingenuum, pietas sincera, Deique
Coelitus arrisit gratia larga sui.
Flentibus, hoc potuit, lacrymam tribuebat, amicum
Huic Deus, optavit plura nec ille, dedit.
Ne tamen ulterius laudes proferre labora,
Quidquid deliquit ne revocare velis,
Spemque metumque inter, quae fecerit ille, quiescunt,
In Patris atque Dei qualiacunque sinu.
