Logoi Epitaphioi

Vesper adest – finem resonat campana diei
 Jam linquunt pastae mollia prata boves –
 Nota petit tuguri penetralia fessus arator:
 Sobria Caligo, vatis amica, veni! 

Jam dulcis pagi subito velata tabella
 Diffugit – et circum lenior aura silet;
 Musca strepens alis volitet ni forte canoris,
 Tinnitusve procul reddat ovile leves. 

Ni pallenti hedera cinctae de culmine turris
 Ferali interdum noctua voce vocet,
 Ad Phoeben lugubre quaerens, si quando viator
 Intrasset vetitae lurida claustra domus. 

Antiquae qua stant ulmi, tristesque cupressi,
 Ecce! frequens cumulus surgit, agrestis honos,
 Designatque locos, ubi, post sua fata, coloni
 (Obrutus aeterno quisque sopore) jacent. 

Hos neque, uti pridem, fragrans eliminat aura,
 Nec vicina novum cantat hirundo jubar:
 Hos vigilis galli nec vox argutula lectis
 Evocat, atque alacres ad rude mittit opus. 

Nec, labente die, redituro fida marito,
 Sopitos ignes anxia sponsa ciet:
 Nec dulces natos ad cari brachia patris
 Oscula quaerentes aemulus urget amor. 

Quam bene callebant terram diffindere aratro,
 Et larga autumni munera ferre domum! 
Quam bene flaveolas rhedis imponere messes,
 Et validum in sylvis sternere robur humi! 

Obscuram agricolum fortem, tenuesque labores
 Ipsa vel Ambitio non sine laude notet:
 Temperet el stolidos temulenta Superbia risus,
 Dum villae annales rustica musa canit. 

Ipsa quid Ambitio, quid celsa Superbia pollet? 
Quid regum gazae, gloria, fama, decus,
 Si nihil impendens fatum differre valebit,
 Cum demum saevae janua mortis hiat? 

Quid, quod marmoreo non dantur membra sepulchro? 
Quid, quod relliquias nulla trophaea tegunt,
 Ut mos, qua grandes referuntur ad organa cantus,
 Dum mens coelestem gestit adire thronum? 

An renovare animam, aut caecis revocare latebris,
 Divitis egregii sculptilis urna potest? 
Frustra pallentes vel fraus intercinit umbras,
 Vel graviore sono clamitat acer honos. 

Forsitan ignoto jacet hic sub cespite, quem tu
 Ornasti egregiis dotibus, alme Deus! 
Cui frons regali nequaquam indigna corona,
 Cui vel caelesti dextera digna lyra. 

Sed sera paupertis, brumalis more pruinae,
 Ingrato mentis frigore strinxit opes,
 Divinos fontes doctrinae ferrea clausit,
 Et larga ingenii munera fixit humi. 

Lucida sic crystallus, ubi mare detonat altum
 Ignota, et nunquam conspicienda, jacet –
 Sic frustra ambrosios exhalat myrtus odores
 Qua, valle obscura, devia sylva viret. 

Rusticus hic forsan Cato, Virgiliusve quiescit. 
Discolor at fatum, mens licet una, fuit. 
Strenuus ille quidem patrii defensor agelli –
 Hic, vates nemorum, dulce, at agreste canens. 

Eloquio captare animas, contemnere lethum,
 Publica fortunis jungere fata suis
 Spargere per laetas segetes (vice numinis) agros,
 Vivere pro patria, pro patriaque mori,

Haec vetuit magnis paupertas invida rebus:
 Quinetiam vetuit grande patrare nefas –
 Splendida per medias diademata quaerere caedes –
 Sanguine civili commaculare manus –

Ficta loqui – misere simulare et dissimulare –
 Nulla pudicitiae jura decora sequi –
 Luxuriaeque infame genus, fastuque tumentes,
 Venali musa tollere ad astra deos. 

At procul a strepitu populi, insanoque tumultu,
 Suaviter ante suos consenuere focos –
 Blandaque ducentes tranquillae gaudia vitae
 Extremum fati non metuere diem. 

Insontes animae! – Tamen haec quoque forsitan ossa
 Nescio quis tumulus protegit, arte carens:
 Et poscit lachrymam rude, sed miserabile, carmen,
 Si quis praeteriens captus amore legat. 

Qui fuerant – quotque aetatem duxere per annos,
 Abnormis sculptor comemorare studet;
 Et spargit veterum divina oracula vatum
 Unde animus vitae spem melioris habet. 

Nec male – nam quis homo tam ferreus, ut queat auras
 Linquere vitales, et sociale jubar,
 Et dirae ad mortis sedem, gelidumque sepulchrum,
 Nulla retro flectens lumina, firmus eat? 

Nonne gemit moriens, et pectus quaerit amicum,
 Pectus quaerit amicum, humidulasque genas? 
Tristis enim et tenebrosa leves via ducit ad umbras,
 Ni cor supremo flagret amore DEI. 

Tuque adeo demum, simplex indocte poeta,
 Talia qui moesta garrulitate canis,
 Historiam si forte tuam, si forte requirat
 Advena, quem pariter devius error agat,

Narrabit, canum quassans caput, incola ruris –
 "Saepe illum celeri vidimus ire gradu
 Ad montem, solis qua primum lux tremit aurea,
 Et matutino spargere rore pedem. 

 "Ante aditum sylvae, qua dulce loquax fluit amnis,
 Qua corylus sedem dat, laquearque simul,
 Sic placide recubans, horas consumpsit inertes,
 Despectans rivum transilientis aquae. 

 "At primum, meditans nugas, et totus in illis,
 Risit amabiliter, suavis amansque joci –
 Postea demisso vultu incedebat, et aeger,
 Cura sit, incertum, sive inimicus amor. 

 "Quid moror? infelix paulatim desiit hospes,
 Et fluvium, et collem, dulce et adire nemus. 
Sol oritur – nec jam cara requiescit in umbra
 Crastina lux venit, et crastina; at hospes abest. 

 "Quarta dies aderat, cum luctifico progressu
 Vatis ad exequias ibat amica cohors. 
Huc ades, et tumulum, et (tu qui legis) aspice carmen
 Inscriptum tumulo, qua miser ille jacet. 

 "Illic innumeros flores antiqua crataegis
 Sternit humi, et violae spargitur almus odor –
 Et nidum struere et cantare rubecula gaudet,
 Imprimit exiguo dum pede molle solunt. 

Maternae in gremium telluris suave recumbit
 Quem renuit famae vox celebrare puer:
 At placido spexit fautrix sapientia vultu
 Nascentem, et docuit lugubre musa melos. 

Ingenuus, simplex, re pauper, at indole dives,
 Fraterno proprium fovit amore genus. 
Dum miseris dedit hic lachrymas, accepit amicos –
 O lauta, o animo munera grata suo! 

Si bene quid gessit, si quid male, quaerere noli:
 Spes, metus, haec sacra nocte sepulta tenent. 
Errare, humanum est; divinum, ignoscere. Quare
 Desine – nota patri caetera, nota Deo. 
