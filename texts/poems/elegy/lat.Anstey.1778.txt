ELEGIA SCRIPTA IN COEMETERIO RUSTICO LATINE REDDITA.

Editio nova prioribus emendatior.

INGEMINAT signum occiduae Campana diei;
Jam tardo per prata boum pede flectitur agmen,
Mugitusque ciet; vestigia fessus arator
Aegra domum trahit, et solus sub nocte relinquor.
Jam rerum species evanida cedit, et omnis
Aura filet, nisi qua pigro Scarabaeus in orbes
Murmure se volvat, nisi tintinnabula longe
Dent sonitum, faciles pecori suadentia somnos;
Aut nisi sola sedens hederoso in culmine Turris
Integret ad Lunam ferales Noctua cantus,
Visa queri, propter secretos forte recessus
Si quis eat, turbetque antiqua et inhospita Regna.
Hic subterque rudes ulmos, Taxique sub umbra
Qua super ingestus crebro tumet aggere Cespes,
Aeternum posuere angusto in Carcere duri
Villarum Patres, et longa oblivia ducunt.
Non vox Aurorae croceos spirantis odores,
Non quae stramineo de tegmine stridit Hirundo,
Non Galli tuba clara, neque hos resonabile Cornu,
Ex humili poterunt iterum revocare cubili:
Non illis splendente foco renovabitur ignis,
Sedula nec curas urgebit vespere Conjux;
Non Patris ad reditum tenero balbutiet ore
Certatimve amplexa genu petet Oscula Proles.
Illis saepe seges matura cessit Arista,
Illi saepe graves fregerunt vomere glebas;
Ah! quoties laeti sub plaustra egere Juvencos!
Ah! quoties duro nemora ingemuere sub ictu!
Nec vitam utilibus quae incumbit provida curis,
Nec sortem ignotam, neque rustica gaudia temnat
Ambitione tumens; nec honore superbus avito
Annales Inopum quoscunque audire recuset.
Sceptri grande decus, generosae stirpis honores,
Quicquid opes, aut forma dedit, commune Sepulchrum
Opprimit, et leti non evitabilis hora.
Ducit Laudis iter tantum ad confinia Mortis.
Nec tamen ut culpa dignos urgete, superbi,
Nulla quibus memori surgunt Insignia Busto,
Qua longos per Templi aditus, laqueataque tecta
Divinas iterare solent gravia Organa Laudes.
Inscriptaene valent Urnae, spirantiaque aera,
Ad sedes fugientem animam revocare relictas?
Dicite, sollicitet cineres si fama repostos?
Gloria si gelidas Fatorum mulceat Aures?
Forsitan hic Animus neglecta in sede quiescat
Qui prius incaluit coelestis femine flammae?
Forsitan hic tolerasse Manus quae pondera nossent
Imperii, magicumve lyra elicuisse canorem.
Annales sed nulla suos His Musa reclusit,
Dives opum variarum, et longo fertilis aevo:
Pauperies angusta sacros compescuit ignes,
Et vivos animi glaciavit frigore cursus.
Saepe coruscantes puro fulgore sub antris
Abdidit Oceanus, caecoque in gurgite gemmas;
Saepe etiam flos, in solis qui nascitur agris,
Neglectus rubet, inque auras disperdit Odorem;
Hic aliquis forte Hamdenus, qui pectore firmo
Obstitit Imperio dominantis in arva Tyranni,
Miltonus tumulo rudis atque inglorius illo
Dormiat, aut patrii Cromvellus sanguinis infons.
Eloquio attenti moderarier ora Senatus,
Dura pati, saevique minas ridere doloris,
Per patriam largos Fortunae divitis imbres
Spargere, et in laeto populi se agnoscere vultu,
Hos sua sors vetuit; tenuique in Limite clausit
Virtutes, scelerisque simul compescuit ortum;
Ad solium cursus per caedem urgere cruentos,
Atque tuas vetuit, Clementia, claudere portas,
Conatus premere occultos, quos conscia Veri
Mens fovet, ingenuique extinguere signa pudoris,
Luxuriaeve focos cumulare, AEdemque superbam
Thure pio, quod Musa suis accenderat aris.
Infanae procul amotis certamine turbae
Sobria non illis didicerunt Vota vagari;
Securum vicae per iter vallemque reductam,
Servabant placidum, cursu fallente, tenorem.
His tamen incautus tumulis ne forte Viator
Insultet, videas circum monimenta caduca,
Qua numeris incompositis, rudibusque figuris
Ossa tegit lapis, et suspiria poscit euntem.
Pro moestis Elegis, culto pro carmine, seribit
Quicquid musa potest incondita, Nomen et Annos:
Multaque queis animum moriens soletur Agrestis,
Dogmata dispergit sacrai Scripturai.
Sollicitae quis enim, quis amatae dulcia Vitae
Taedia, sustinuit mutare silentibus umbris;
Deseruitve almae confinia laeta diei,
Nec Desiderio cunctantia Lumina flexit?
Projicit in gremium sese moriturus amicum,
Deficiensque oculus lacrymas, pia munera, poscit;
Quinetiam fida ex ipso Natura Sepulchro
Exclamat, solitoque relucent igne favilae.
At te, cui curae tumulo sine honore jacentes,
Incomptoque memor qui pingis agrestia versu;
Si quis erit, tua qui cognato pectore quondam
Fata roget, sola secum meditatus in umbra
Forte aliquis memoret, canus jam Tempora Pastor,
'Ilum saepe novo Lucis conspeximus ortu
Verentem propero matutinos pede Rores,
Nascenti super arva jugosa occurrere Soli.
'Illic antiquas ubi devia fagus in altum
Radices agit, umbroso sub tegmine, lentus
Solibus aestivis, se effundere saepe solebat,
Lmina fixa tenes, rivumque notare loquacem.
'Saepe istam assuetus prope sylvam errare, superbum
Ridens nescio quid; nunc multa abnormia volvens,
Aut desperanti similis nunc pallidus ibat
Ut cura insanus miserove agitatus Amore.
'Mane erat, et folito non illum in colle videbam,
Non illum in campo, nota nec in arboris umbra:
Jamque dies novus ortus erat; neque flumina propter,
Nec propter sylvam, aut arvis erat ille jugosis.
'Tertius accessit, cum portatum ordine moesto
Vidimus, et trifles qua semita ducit ad Aedem
Rite ire Exequias; ades huc, et perlege Carmen
(Nam potes,) inscriptum lapidi sub vepre vetusto.'

EPITAPHIUM.

Hic famae jacet inscius, nec haeres
Fortunae Juvenis, super silenti
Telluris gremio caput reponens.
Non cunas humiles, Laremque parvum
Contempsit pia Musa; flebilisque
Jussit Melpomene suum vocari.
Huic largum suit, integrumque pectus,
Et largum tulit a Deo favorem:
Solum quod potuit dare, indigenti
Indulsit lacrymam; Deusque Amicum,
Quod solum petiit, dedit roganti.
Virtutes fuge curiosus ultra
Scrutari; fuge sedibus tremendis
Culpas eruere, in Patris Deique
Illic mente sacra simul repostae
Inter spemque metumque conquiescunt.
