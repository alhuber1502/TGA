Landsby-Kirkegaarden.

Høit lyder Bedeklokkens Slag
 I Aftenskumringen,
 Og Bonden fra en møisom Dag
 Til Hvile vanker hen. 
Den muntre Fugl har Øiet lukt,
 Hver Skabning tier nu;
 Kun Aftenbakkens lette Flugt
 Omcirkler mig endnu. 
Til Tanker Du indbyder mig,
 Du stille Sovested! 
Her, hvor den trætte Landmand sig
 Til Hvile lægger ned. 
Her Dagens Værk han fuldendt seer,
 Og ham er Søvnen sød;
 Ei vaagner han til Klage meer
 Og ei til Jordens Nød. 
Ei kunstigt Marmorbilled her
 Begræder end hans Savn;
 Det sorte Kistetræ kun bær
 Hans uberømte Navn. 
Vantrevne Hyld sig bøier ned
 Om skumle Kirkegaard,
 Og blomstrende kun Tidslen ved
 De sjunkne Grave staaer. 
Dog hviler her vel mangen Mand,
 Som mere ædel var,
 Meer streng i Dyd og Pligt, end han,
 Der Ordensbaandet bar;
 Maaskee en bedre Taare ned
 Paa simple Grave flød,
 End i sit Marmor-Leiested
 Den Mægtige man bød. 
Og mangen Mø henslumrer her,
 Som Egnens Smykke var;
 Som ei af Guld og Prydelser
 Sin Ynde betlet har;
 Hvis Smiil forkyndte Himlens Fred
 Og blid, uhyklet Dyd;
 End græder hendes Brudgom ved
 Den Grav, der tog hans Fryd. 
O naar og mine Been engang
 Nedsænkes her i Muld,
 Og naar ved Sang og Klokkeklang
 Man øser Graven fuld;
 Da græder og en kjærlig Ven
 Her ved mit Hvilested,
 Og ofte mindes mig igjen
 Med stum Veemodighed. 
Og ofte Landsby-Pigerne
 Ved Aftenrøden her
 Skal glade samles, snakkende
 Om gamle Hændelser;
 Da tale de om Kjærlighed,
 Dens bittre, søde Fryd,
 Og hver fortæller, hvad hun veed
 Om elskte Brudgoms Dyd. 
Da sige de: O nær herved
 En Digter jordet blev,
 Som gjorde ingen Mand Fortræd,
 Og mange Viser skrev. 
Da hædre de endnu min Grav
 Med skyldfri Glædes Klang,
 Og Egnen giver Gjenlyd af
 Min Ungdoms bedste Sang. 
Naar Maanen da gaaer rødmende
 Bag Kirketaarnet frem,
 Og naar de muntre, syngende
 Fra Graven vandre hjem,
 Da sige de: Gud glæde Dig
 I høie Himmelbo! 
Sov, gode Digter, sødelig
 Til Dommedag i Ro! 
