ELEGEIA, &c. 

I.

Funera vergentis resonat compana diei,
 Et reboans lente permeat arva pecus,
 Iamque domum sessus repetens iter urget arator,
 Et nox sola mihi restat in orbe comes. 

II.

Abstulit en rebus jam vespera sera colores,
 Aethera jamque tenet pax, et opaca quies. 
Ni segnem rotat orbe fugam qua Cantharus, atque Aes
 Murmure somnifero sopit ovile procul:

III.

Ni, qua turrim hedera obrepens amplectitur istam,
 Ejulat hoc Bubo culmine, moesta canens,
 Incusatque pedes Lunae, sub nocte vagantes,
 Qui soli turbant regna vetusta laris. 

IV.

Qua scabrae surgunt ulmi, quaque explicat umbram
 Taxus, et in putri cespite terra tumet,
 Quisque diu positus, tumuloque reconditus arcto,
 Aeternum Pagi gens proavita jacet. 

V.

Thura nec exhalans Aurora rubentis Eoi,
 Nec quae straminea garrit hirundo casa,
 Nec cornu ingeminans, nec vox argutula galli,
 Extimulent humili corpora lassa toro. 

VI.

Haud matrona foco in reditum nunc suscitet ignem,
 Vespere nec solitum sedula cogat opus. 
Nec puer adventum patris balbutiat almi,
 Nec scandat praereptum oscula blanda genu. 

VII.

Falcibus, heu! crebris segetes cecidere refectae,
 Sulcavitque glebam vomere dura manus. 
Quam prompti notos agitarunt plaustra per agros,
 Ictibus et quoties sylva subacta ruit! 

VIII.

Ne tamen Ambitio spernat malesana labores,
 Sortem, et queis ludos mens recreata rudes:
 Nec risu evolvat, tumidoque Superbia vultu
 Pauperis annales et monumenta domus. 

IX.

Et regum diadema, et avitae gloria famae,
 Quicquid opes dederunt, formaque lauta dedit,
 Supremam expectant fati implacabilis horam –
 Insuper ad tumulum sistit honoris iter. 

X.

Nec genus hoc culpate hominum, vos corda superbi,
 Si memor ostendat nulla tropoea lapis,
 Qua rutilas inter cameras, claustrumque profundum,
 Organa concentus laudis ad astra ferunt. 

XI.

Effigies viva, et praedives honoribus urna,
 An retrahant animam, heu! semel ore vagam? 
Provocet an cineres Famae vox alta silentum,
 Vel Mors blandiloquos hauriat aure sonos? 

XII.

Mens olim praegnans aurai simplicis igne
 Forte sub hoc spreto cespite tecta jacet. 
Hic jacet ista manus sceptro dignanda superbo,
 Vel quae pulsaret vivida fila lyrae. 

XIII.

Sed longos veterum annales, monimentaque callens,
 Doctrina haud chartam pandit amoena suam. 
Ingenii ardentis flammam compressit egestas,
 Et pigro astrinxit pectora dia gelu. 

XIV.

Ecce sub Oceani marmor, vastumque profundum,
 Clara et scintillans plurima gemma latet. 
Et rosa multa rubet, penitusque abscondita sylvis
 Prodigit ingrato dulcia saepe Noto. 

XV.

Rusticus Hampdenus, ruris violata tyranno
 Qui firma afferuit jura vetusta manu,
 Hic quoque Miltonus, rudis et sine laude, quiescat,
 Hic Cromuel, patrii sanguinis innocuus. 

XVI.

Captare eloquii Caetus dulcedine, dira
 Subjicere et pedibus fortis, et omne malum. 
Munere Amaltheae populum ditare beatum,
 Perlegere et proprium gentis in ore decus,

XVII.

Sors vetuit; nec tantum dura coercuit ortas
 Virtutes animi, sed quoque grande nefas,
 Non dedit his regnum creduli caede paratum,
 Parcere nec miseris nescia corda dedit,

XVIII.

Nec celare dolum laeta sub fronte malignum,
 Exuere et signum quo rubet ora pudor,
 Nec Fastus Luxusque onerare altaria thure,
 Thure quod Aonidum, heu! calet igne sacro. 

XIX.

Hos nunquam, strepitu procul et popularibus auris,
 Infanus magni nominis arsit amor. 
Vita sed effluxit paulatim, in valle reducta
 Ut cursu tacito labitur unda levis. 

XX

Attamen hic videas fragilis monumenta sepulchri
 Quae cineres sancta relligione tegunt:
 Quae gemitum eliciant lachrymasque, sine arte figurae. 
Caelatae, atque rudes stant super ossa modi. 

XXI

Nomen et annorum series inculta Camoena
 Expressit; famam namque Elegeia negat:
 Multaque dispergens de sacro dogmata Libro,
 His docet intentum vulgus agreste mori. 

XXII

Quis dubiam hanc vitam, quis corpora cara relinquit,
 Nec vult posteritas sit memor usque sui? 
Quis sociale jubar, laetas et deserit auras,
 Et non flexa retro lumina fera tenet? 

XXIII.

Pectus adest fidum cui mens abeuntis inhaeret,
 Lumina nos fletus morte gravata rogant. 
Extollit vocem tumuli Natura sub umbris,
 Prisca etenim et cineres abdita flamma fovet. 

XXIV.

Ast tibi, defunctos et mortis honore carentes
 Qui memoras, tali carmine fata canens;
 Si mens affinis, repetens mortalia secum,
 Ultima si cupiat discere sorte tua:

XXV.

Vidimus hunc primi sub lumina solis et ortus
 (Sic albus dicat tempora cana senex)
 Ire salutatum radios in vertice collis,
 Verrentem et celeri roscida rura pede. 

XXVI.

Saepe sub hac fago, variis quae nexibus arbor
 Radices sinuat luxuriata suas,
 Segnis, iners corpus, medio discumberet aestu;
 Vultus inhaerebat murmure pronus aquae. 

XXVII

Hanc propter sylvam, risu solvente labella,
 Mussabat tacite, et devia verba dabat. 
Tum languens, moestusque, velut quem destituit spes,
 Curave quem domuit, quemve fefellit amor. 

XXVIII.

Una dies fulsit; soliti nec vertice collis
 Tegmine nec fagi cernitur ille suae. 
Altera successit; nec propter murmur aquarum
 Nec sylvam propter, nec juga propter erat. 

XXIX.

Tertia lux oritur: corpusque exangue sepulchro
 Proh dolor! effertur tristibus exequiis. 
Perlege (nam potis es) tumulum qua sentis inumbrat
 Perlege quae referat carmina sculpta lapis. 

EPITAPHIUM

I.

Hic caput in gremio terrae juvenile quiescit,
 Quod fortuna latet, quod vaga fama silet. 
Haud torvo aspexit praeclara scientia vultu,
 Melpomene excerpsit lugubris usque sibi. 

II.

Larga fuit, fictae, simul et mens inscia fraudis,
 Misit et in votis praemia digna Deus:
 Aerumnis lachrymas dedit (omne quod ipse tenebat)
 Optatum peperit munus – amicus erat. 

III.

Virtutes referare ultra jam define, vitae
 Delicta horrendo vel revocare loco,
 (Illic spem tremulam pariter, suspensa, reponunt)
 Pectore nempe Patris, pectore nempe Dei. 
