Elegia pisana na cmentarzu wiejskim

Schyłek dnia dzwon oznacza, ustaie iuż praca,
 Zwolna rycząca trzoda błoniem postępuie,
 Rolnik, dumaiąc, ściesżką do domu powraca,
 A świat cały ciemności i mię zostawuie. 
Już szarym okolica mrokiem się okrywa,
 Powietrze uroczyste napełnia milczenie,
 Chyba brzęk lecącego chrząszcza ie przerywa
 Lub błędney iałowicy dalekie dzwonienie. 
Na wieży mchem i bluszczem od dawna okrytey,
 Nadęta sowa hukiem żałobnym przeraża
 Tego, co po miesiącu w przechadzce swey skrytey
 Święte państw iey siedliska kłócić się odważa. 
Za temi świerki, za tym iaworem ogromnym,
 Gdzie szereg mogił z darni wznosi się daleki,
 Spoczywaią przodkowie wsi tey snem niepomnym,
 Każdy w ciasnej swey trunnie zamknięty na wieki. 
Świeży powiew tchnącego woniami poranku,
 Szczebiotliwość iaskółki, co się gniazdem trudzi,
 Pienie koguta, odgłos trąb w rycerskim szranku,
 Z głębokiego ich łoża więcey nie obudzi. 
Już dla nich na ognisku płomień się nie wznieci,
 Ani krzątać się będzie pracowita żona;
 Nie będą wracaiących witać lube dzieci,
 Ni piąć się po kolanach do ojców swych łona. 
Często pod ich sierpami schylały się żniwa,
 Często pługi ich twarde rozbiiały bryły;
 Nie raz ciągnięta przez nich szła łódź uporczywa,
 Nie raz pod ich toporem dęby się waliły. 
Niech się duma nie śmieje z wyniosłością hardą
 Z ich prac, niskich przeznaczeń, i zatrudnień mnogich;
 Niech okazała wielkość nie słucha z pogardą
 Krótkich i prostych dzieiów rolników ubogich. 
Piękność, potęga, dawność pradziadów daleka,
 Ten co bogaty, ten co żyie bez sposobu,
 Nieuchronney godziny wszystko równie czeka;
 I nawet ściesżka chwały prowadzi do grobu. 
W dawnych świątyniach, kędy światło walczy z cieniem,
 Pamiątek ich nie świadczą rzeźby marmurowe;
 Nie drżą ściany hymnami i organów brzmieniem
 Ani pochwał kazania głoszą pogrzebowe. 
Mogąż napisy, albo busta życiem tchnące,
 Duch znikomy do swego mieszkania powrócić? 
Mogąż pochwały wskrzesić popioły milczące
 Lub zimne ucho śmierci pochlebstwa ocucić? 
Może pod tą mogiłą, na tym mieyscu skromnym
 Spoczywa serce niegdyś pełne uczuć dzielnych,
 Ręce co mogły władać mocarstwem ogromnym
 Albo lutnie do pieniów wzbudzać nieśmiertelnych. 
Lecz nauka, łupami czasu zbogacona,
 Nie otworzyła dla nich księgi swey szerokiey;
 Myśl tak szlachetna była niewolą stępiona,
 I zimna nędza ścięła dowcipu potoki. 
Wieleż drogich kamieni i pysznych szkarłatów,
 Oceanu przepaści zawieraią ciemne? 
Lub wieleż się rozwiia niewidzianych kwiatów,
 I w dzikich puszczach trwoni zapachy przyiemne? 
Może który z tey prostey rolniczey młodzieży,
 Jak nasz Reytan z naieżdżcą swey wioski się spierał;
 Może nieznany iaki Kopernik tu leży,
 Lub Żółkiewski, co mężnie za kray swóy umierał! 
Mocą dzielney wymowy władać umysłami,
 Gardzić groźby, losów się nie lękać zawodu,
 Bogacić kraie handlem, zdobić ie sztukami,
 Czytać swe dzieie w oczach wdzięcznego narodu:
Tych dzieł, tych świetnych darów, losy im zayrzały;
 Ale razem zmnieyszyły ciężkie niepokoie,
 Nie kazały po trupach wdzierać się do chwały,
 Ni przed nędzą zamykać ludzkości podwoie. 
Żaden z nich, prawdy fałszem nie umiał okrywać,
 Ni na twarzy niewinne tłumić zapłonienie;
 Hołd oddaiąc bogactwu, nie znał co nabywać
 Często nikczemnych zysków za przedayne pienie. 
Niepowściągnięte chuci, szalone życzenia,
 Z rozsądkiem w wieczney u nich nie bywały woynie;
 Cichym trybem, błędnego nieznaiąc zboczenia,
 Ustronną życia ściesżkę przebyli spokoynie. 
Lecz i kości ubogich, nieforemnym głazem
 Ochronione od czasu i od obrażenia,
 Napisem z prostych rymów, pobożnym wyrazem,
 Proszą przechodzącego o tkliwe westchnienia. 
Imię, wiek i dzień zgonu, ręka nie raz wnuka
 Miasto herbów, dostojeństw, nieuczenie ryje;
 Przy nich wyjęta z pisma świętego nauka
 Uczy, iak ma umierać kto poczciwie żyie. 
Któż konaiący, gdy go czeka wieczność głucha,
 Zemdlonego weyrzenia nie rzuci za sobą;
 Komu na ten czas nie iest słodką ta otucha,
 Że ktoś po nim zapłacze i uczci żałobą! 
Ty, coś kreśląc rolników bieg życia cnotliwy,
 Zemściłeś rymy twemi znieważone cienie;
 Jeżli zapyta człowiek równie tobie tkliwy,
 Jaki był zgon twóy własny, iakie przeznaczenie? 
Odpowie może starzec ze śnieżnemi włosy:
 "Widzieliśmy go nie raz, skoro zeszły zorze,
"Jak spiesznym krokiem strząsał czyste łąk tych rosy,
 "By stanąć równo z słońcem na pobliskiey górze. 
 "Tam pod wiązem, co szczyt swóy kołysze wspaniale
"I wiie kręty korzeń, z ziemi odstaiący,
 "Nie raz spoczywał w parnym południa upale,
"Oczy maiąc wlepione w zdrój, pod nim ciekący. 
 "Nie raz w czarney rozpaczy i gryząc swe wargi,
"Błąkał się w ciszy lasu, zwiedzał iego szranki,
 "Znów płakał i żałosne rozwodził swe skargi,
"Jak miłośnik, co lubej postradał kochanki ...... 
 "Raz go z rana szukałem na wzgórku zwyczaynym,
"Pod drzewem, co w około bluszczem się okryło;
 "I drugi ranek przyszedł: ni w zaciszu taynym,
"Nad źródłem, ni na łące, nigdzie go nie było. 
 "Nazaiutrz, wolnym krokiem, z smutnemi pieniami,
"Widziałem iak na cmentarz nieśli go w żałobie;
 "Przybliż się ku tym cierniom, i czytay ze łzami
"Słowa, które na iego napisano grobie. "

Nadgrobek.

Tu leży w łonie ziemi, pod prostym kamieniem
 Człowiek co nie znał szczęścia, ni sławą zabłysnął;
 Lecz mądrość nie wzgardziła niskim urodzeniem,
 I słodki smutek znamię swe na nim wycisnął. 
Miał on serce dobroci pełne i miłości,
 Źródło bardziey frasunków niżeli wesela;
 Oddawał nędzy wszystko co miał: łzę litości. 
Nieba mu czego żądał, dały: ... przyiaciela. 
Niech oko twe przymiotów dalszych nie odkrywa,
 Ni śledząc błędy iego za grób się zacieka;
 Wszystko iuż razem w drżącey nadziei spoczywa,
 I Przedwiecznego w strasznym dniu, wyroków czeka. 
