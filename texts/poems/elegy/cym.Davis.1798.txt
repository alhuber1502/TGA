MYFYRDOD AR EINIOES AC ANGEU:

 A YSGRIFENWYD MEWN MYNWENT, YN Y WLAD, YM MRIG YR HWYR

Dacw ddolef y ddyhudd-gloch,
 Yn oer ganu cnull y dydd,
 Dacw'r ychain gwâr lluddedig,
 Yn do'd adre 'i fyn'd yn rhydd;
 A'r llesg arddwr yn ymlusgo,
 Ar eu hol, o glun i glun:
 Pawb, gan ado'r byd a'i ffwdan,
 Ant i orphwys ond fy hun. 

Hyfryd liwiau'r bryniau a'r bronydd,
 Gerddi a gwaunydd gyll eu gwawr,
 Prudd ddystawrwydd sy'n gyffredin,
 Heb ddim lleisiau dros y llawr;
 Oni chlywir ambell chwilen,
 Yn ehedeg heibio'n chwyrn,
 A rhyw ddadwrdd pell o'r gorlan,
 Gan y praidd yn curo eu cyrn. 

Neu'r ddyllhuan, wrthi 'i hunan,
 Yn llwyn iorwg pen y tŵr,
 Wrth y lleuad wna achwyniad,
 Wban irad, oer ei stwr;
 Ar rai eger ddelo'n agos,
 At ei gwyrdd-ddail, dawel dŷ,
 I wneud gormes ar un dalaeth,
 O'i llywodraeth helaeth hi. 

Rhwng y llan a'r hen geubreni,
 Hyd yr ywen ddulas draw,
 Ffordd mae'n gymmysg briddgoch grygiau,
 A glâs dwmpathau ar bob llaw:
 'Mhob i' stafell gul y dodwyd
 Holl hen-deidiau pobl y plwy ',
 Lle gorweddan' yn y graian —
 Ni ddychwelan' yma mwy! 

 'Dall nac awel bêr y boreu,
 Na gwaedd ceiliog uchel gân,
 Na whit gwenol lon foreuol,
 Yn y lwfer uwch y tân,
 Na chorn helwyr, bloedd medelwyr,
 Clych, taranau, na dae'r-grŷn,
 Byth ddihuno, rhai mewn amdo,
 Sy' yma heno'n drwm eu hûn. 

Trefnu'r bwthyn, sgubo'r aelwyd,
 'Nynu tanllwyth goleu cry',
 Ni wna'r wreigan mwy brydnhawnau,
 I roesaw tawel wr y tŷ;
 Ei fabanod i'w gyfarfod,
 Mwy ni redant yn gytûn,
 Mewn ymryson am ei gusan,
 Mwy ni ymglyman 'am ei glûn! 

Dan eu dwylaw grymus cwympai
 Gwair y dolau, ac ŷd y ma's,
 Fel ymenyn rhwygai'r aradr,
 Rhwng eu breichiau'r gwndwn glâs:
 Arf, os coden ', blodau'r coedydd,
 Isel blygen' benau o'u bla'n;
 Ac mor ddifyr llon y canent,
 Gynt, pan yrent ar y wân! 

Nac edryched pendefigion,
 Beilch a gwychion, gydâ gwawd,
 Ar y swyddi a'r difyrwch,
 Sydd mewn cyflwr isel tlawd;
 Ac na chwardded gwyr uchelfrig,
 Mawr, bonheddig, gwych eu moes,
 Mor anhyglod ac anhynod
 Ydyw hanes fer eu hoes. 

Beth yw mawrfri, uchel achau,
 Rhwysg a mawredd bonedd byd? 
Rhyw oferedd sal disylwedd,
 Gwynt a gwagedd oll i gyd,
 Na'd all estyn un funudyn,
 Ar eu heinioes hwy na'u hedd —
 Holl ffyrdd llwyddiant a gogoniant
 A ddibenant yn y bedd! 

Feilchion, peidiwch, na chyfrifwch
 Ar y meirwon yma'n fai,
 Am na's dyry coffadwriaeth,
 Feini mynor i'w coffau,
 O fewn eglwys fawr gadeiriawl,
 Neu rhyw gapel eurwych glân,
 Lle mae'r organ gydâ'r eurgor,
 Yn dyrchafu'r ddwyfol gân. 

A all hanes o'i hên achau,
 A'i lawn ddelw o wyngoch liw,
 Gydâ mawrglod, uwch ei feddrod,
 Wneud y marw mûd yn fyw? 
Pwy hyfrydwch all anrhydedd,
 Roddi i gelain oer o bridd,
 Neu beroriaeth, twyll a gweniaeth,
 I fyddar-glust angau prudd? 

Yn y graian yma gorwedd,
 F'allai lawer fu'sai lawn
 O wir rywiog fflamiau'r awen,
 A phrydyddawl ddenol ddawn:
 Dwylaw all'sai lywio teyrnas,
 A theyrnwialen ar ryw thrôn,
 Dawn a dwylaw diwnai delyn,
 I lesmeiriol dyner dôn. 

Llyfr dysgeidiaeth ac hynafiaeth,
 A naturiaeth môr a thir,
 Ni's darllenodd, ni's agorodd,
 Ac ni's gwelodd un o'r gwyr;
 Gauaf gofid dros eu bywyd,
 Lethai 'u hyspryd gwych i lawr,
 Ac a rewai fywiol ffrydiau
 Swydd gynheddfau'u henaid mawr. 

Y mae'r gemau a'r perlau puraf,
 Goreu‘u lliwiau îs y llo'r,
 Dan y tonau‘n gudd rhwng creigiau,
 Yn nyfnderoedd mawr y môr;
 Ac mae'r blodau, teca'u lliwiau,
 Lle na's gwelir byth mo'u gwawr! 
Ac yn tanu‘u peraroglau,
 Lle na sylwa neb mo'u sawr. 

Yma f'allai caid rhyw Hampden,
 Doeth, a chalon ddewr o ddûr,
 A geryddai un gormeswr,
 Fynai dreisio darn o'i dir;
 A rhyw Filtwn, heb ei fawrglod,
 Mewn dystawrwydd îs ein tra'd,
 Ac ail Gromwell gwrol, grymmus,
 Rhydd o ‘lanas pawb o'i wlad. 

Cael clodforedd yn y senedd,
 Am areithiau dawnus doeth,
 Llwyr ddirmygu, mil yn gwgu,
 Neu'n anelu'r cleddyf noeth;
 Tannu llewndid dros ei genedl,
 Gweled gwlad yn gwenu ei glod,
 Oeddynt freintiau nad allasai
 I un o'u graddau'n bosib' dd'od. 

Tlodi os nadai rai rhinweddau,
 Rhag cyrhaeddyd eitha'u rhod,
 Tlodi a lethai fwy camweddau,
 Mewn ll'wetheiriau dan ei thro'd:
 Ni chlyw'd iddyn' ddringo gorsedd,
 Drwy gelanedd, mwrdd-dra a gwa'd,
 Na chau clust a drws tosturi,
 I galedi a gweddi gwlad. 

Gwadu'r gwir, a thyngu'r celwydd,
 Heb na syndod, ofn, na chryd;
 Na llwyr ddiffodd gwreichion olaf,
 Gwir onestrwydd gydâ'r gwrid;
 Na gwastraffu pêr-aroglau,
 Ac auraidd ddoniau'r awen ddrud,
 Yn aberthau ar allorau,
 Anghyfiawnion beilchion byd. 

Pell o 'mhyraeth ffol a hiraeth
 Am arglwyddiaeth ar eu gwlad,
 Gydâ sobrwydd a boddlonrwydd,
 Ymostyngen' at eu 'stad;
 Mewn distawrwydd, gostyngeiddrwydd,
 Cymedrolder hoff a hedd,
 Yn ffordd dawel, cyflwr isel,
 Byth y cadwen' hyd y bedd. 

Rhag i'w hesgyrn gael eu damsing,
 Gydâ dirmyg, gan un dro'd,
 Gerllaw iddyn ', er eu coffa,
 Mae rhyw arwydd in' a nod;
 A diryfau, heb iawn fesur,
 A cherfiadau gwael di-lûn,
 Ag sy'n galw am ddeigryn mwynaidd,
 Wrth fyn'd heibio gan bob un. 

 'R oed a'r enw, a'r dydd bu farw,
 Ar gareg arw, lwyd ddi-rân,
 A geir yma'n lle cof-feini,
 A chanmoliaeth peraidd gân;
 Cynghor prysur ma's o'r' sgrythyr,
 Ar ei godre' gwedi'n gawn,
 I rybuddio pawb el heibio
 Lwyr ddiwygio, a marw'n iawn. 

Pwy aeth gydâ llawn foddlonrwydd,
 Yn dragywydd fod dros go ',
 Maes o fywyd blin na hyfryd,
 I'r ddieithriol fythol fro,
 Heb drom galon dwym hiraethlon,
 A throi' lygon lawer gwaith,
 Tua chaerau'r dirion gartre',
 Lon adawai, 'nol o'i daith? 

Nid oes adyn yn ymado,
 Na ddymunai i gyfaill mwyn,
 Wedi cauad ei ddau lygad,
 Roddi 'chenaid fèr a chwyn;
 I dir ango' wedi i'r angeu,
 Fyn'd â'i gelain yn ei gôl,
 Hoff yw ganddo, pan na's byddo,
 I rai wŷlo ar ei ol. 

Tithau heno roddi'r hanes,
 Am y meirw gwael di-fri,
 Ymhen amser, os rhyw landdyn,
 O dy dymher dyner di,
 Ddigwydd ddyfod gerllaw'th feddrod,
 Mewn myfyrdod pruddaidd maith,
 A chwenychu'n fawr gael gwybod,
 Hanes ystod fèr dy daith. 

Hên wr penwyn, f'allai dd'wedai,
 "Mynych gwelsom gydâ'r wawr,
"A'i fras-gamau'n croesi'r caeau,
 "Ac yn tori'r gwlith i lawr;
"A chan esgyn yn dra gwisgi,
 "Hyd y fròn yn tithio'n dyn,
"I roesawu haul y dwyrain,
 "Yn y boreu, ar ben y brỳn. 

 "Pan y byddai 'r gwres gadarnaf,
"Ar ein dae'ren haner dydd,
 "Yn y gwaelod tawel isod,
"Ar làn cornant yn y cûdd;
 "Ar ei wyneb yno'n gorwedd,
"Dan dew goeden caid y gwr,
 "Gan fudsyllu ar ei ffrydiau,
"Yn gwrando dwnder bêr y dwr. 

 "Gerllaw'r goedwig draw brydnawnau,
"Rhodiai ar hyd y gwndwn glân,
 "Weithiau'n gwenu wrth fwmial canu
"Rhyw rigymau wnai o gân;
 "Weithiau'n llibyn heb un englyn,
"A lliw'r ddae'ren ar ei rudd,
 "Gan drwm ofid, neu fawr gariad,
"Wedi troi'n anobaith prudd. 

“Ar ben bore aeth yn eisie ',
 "Ar y bryn a thân y cudd,
"Ac o'r llwybrau ag a rodiai;
 "Fe brydnawnau — daeth ail ddydd,
"Ond y llygaid gynt a'i gwel'sent,
 "Mwy nis gwelsant byth mo'r gwr,
"Nac uwch gelltydd, nac ar feusydd,
 "Nac mewn dolydd yn min dwr. 

 "Ar ei elor druan dranoeth,
"Gydâ galar dygwyd e ',
 "' N araf chwarian hyd y dreflan,
 "Gan wŷr mwynlan i'w oer le,
"Dan y gareg, gerllaw'r ywen,
 "Màn lle gorwedd 'nawr mewn hedd;
"Tyred yma, (gwn y medri)
 "Darllen im ' 

EI 'SGRIFEN FEDD. "

Ar oer arffed dae'r i orphwys,
 Yma dodwys bwys ei ben,
 Fab heb olud nac anrhydedd,
 Nac awdurdod dan y nen;
 Dawn dysgeidiaeth a fwyn wenai
 Ar ei enedigol ddydd,
 Pwyll a phrudd-der ar bob amser,
 A artrefen' ar ei rudd. 

Hael ei galon, rhwydd ei roddion,
 Heb ddybenion gweigion gau,
 Rhoes rhagluniaeth daledigaeth,
 Yma'n helaeth i'w mwynhau;
 O dosturi i drueni,
 Fe roi allai — dagrau'n lli;
 Gan y nefoedd fe dderbyniodd,
 A ddymunodd, cyfaill cu. 

Mwy na ddygwch o'i rinweddau,
 Na'i wendidau i oleu'r dydd,
 O'r tywyllwch a'r dirgelwch,
 Lle gorweddan' oll yn gudd,
 Gan hyderu am iechydwriaeth
 A thrugaredd ryfedd rad,
 O fawr haelder Duw'r uchelder,
 Sy 'fel mwynder tyner tad. 
