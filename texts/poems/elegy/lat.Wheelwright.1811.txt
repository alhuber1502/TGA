Elegia in coemeterio rustico scripta

Ultima nocturnas sonuit campana per auras,
Vacca redux pigro cum grege carpit iter.
Defessus repetens carum sibi limen arator,
Jam mihi dat tenebris et sine teste queri.
Obruta nunc numbra tacite procul arva recedunt,
Vexatur nullo murmure sacra quies;
Ni qua producat cursum scarabaeus inertem,
Vel clausum assiduos reddat ovile sonos.
Ni qua turre sedens, tenebroso condita ramo,
Palladis arcana nocte queratur avis;
Si forte errantis per amica silentia Lunae
Infausti violent regna vetusta pedes.
Ulmo sub rigida, annosae sub tegmine taxi,
Marcida qua multo cespite terra tumet,
Angustis longo tumulatos ordine cellis,
Urget ruris avos inviolanda quies.
Dulcis odorato surgens Aurora susurro,
Stramineaque loquax hospita blanda domo;
Nec tuba, nec cantu rauco Titanius ales
Olim sopitos jam revocare potest.
His focus assiduo non amplius igne coruscat,
Non vespertinum sponsa laborat opus;
Nec reducem agnoscit genitorem balba propago,
Nec rapit in patrio suavia prima genu.
Horum falx olim pingues resecabat aristas,
Frangebat duram plaga ligonis humum;
Rustica saepe hilares agitarunt plaustra per agros,
Victricem ingemuit sylva secuta manum.
Ambitio duros ne temnat iniqua labores,
Nec longo annorum fata sepulta situ;
Perlegat haud tumido malesana Superbia risu
Annales prisca simplicitate breves.
Nobilitas et opes et summa potentia regum,
Dulcis et ab omni parte beatus amor,
Una cuncta manent necis irrevocabile tempus,
Ducit ad extremos gloria prima rogos.
Attamen immeritos culpa vexare, superbi,
Paracite, si cineres nulla tropaea tegant,
Qua reboans circum “laqueata aurataque templa,”
Numinis assiduo laus petit astra sono.
Num jubet urna memor, num forma simillima vivae,
Desertos animam rursus adire lares?
Pulvis an ad vitam tumido revocatur honore?
An Mors blanditias audit acerba leves?
Forsan neglecto jacet hoc sub cespite pectus,
Quo sacer aetherei Numinis arsit amor;
Haec tumulata manus regni tenuisset habenas,
Haec manus Aoniae fila diserta lyrae.
His tamen assiduo Sophiae quas Musa labore
Hauserat e sacro fonte, negavit opes;
Paupertas calidos extinxit saeva furores,
Virtutisque ruit non redivivus honos.
Oceani passim per opacos gemma recessus,
Exhibet innumeras at sine luce faces;
Desertas passim disperso flore per auras,
Subrubet incultae gratia vana rosae.
Forsitan Hampdeni similis sese ipse tyranno
Opposuit, patrium cui tegit ossa solum;
Miltonus forsan silet hic; Cromuellus, at insons
Criminis, et patrii sanguinis ille fuit.
Murmura densa sibi laeti sperare senatus,
Sanguineae dirum temnere cladis opus,
Spargere per pinguem flaventia munera terram,
Vivere pro patria, vel periisse simul,
Sors vetuit, quae nec solis virtutibus hostis,
Clausit et angusta crimina nigra manu;
Quae lacrymis dedit esse locum, regumque cruentis
Quae manibus vetuit sceptra thronumque rapi.
Celare indignans luctansque erumpere verum,
Cum puro ingenuas tinxerit igne genas;
Ut faveant nimium pretiosa laude superbi,
Sacrata in vetitis thura litare focis,
At procul a saevo turbae insanoque tumultu
Mentem sopitam condidit alta quies;
Undique fallentes pedibus calcantibus umbras,
Detinuit tacitae semita blanda viae.
Quod tamen a probro servet decus ossa sepulcri,
Et jubeat sancti nominis esse necem,
Sculptura informi rudibusque insigne querelis,
Deposcit lacrymas, debita thura, sibi.
Aetas indocta conscriptaque nomina Musa,
Facundi prohibent flebile vatis opus;
Plurima dum passim selecta volumine sacro
Verba docent anima deficiente mori.
An desideriis ulli caritura recessit
Sollicita et rursus non adeunda dies?
Quis non reddiderit patrios invitus honores,
Jusserit et languens lumina tarda sequi?
In pectus tenerum demigrans vita quiescit,
Debilis extremas poscit ocellus aquas;
Sedula marmoreo exclamat natura sepulcro,
Ignibus adsuetis ipsa favilla tepet.
At qui hic desertae gentis non immemor, isto
Rustica funereo carmine fata canis;
Si tacita curas dum mente revolvit inanes,
Spiritus affinis te quoque nosse petat.
Pastoris forsan narrabit cana senectus,
“Saepius hunc prima luce pudic dies,
Gramina verrentem celeri pede roscida vidit,
Posset ut in saltus solis adire jubar.
Saepius hic imo rigidae sub tegmine fagi,
Cui gravis annoso cortice fibra tumet,
Arborea lente membris recubantibus umbra,
Subtristis vitreas inspiciebat aquas.
Saepius incerta referentis voce loquelas,
Erronis traheret sylva superba pedes.
Tristia jam tumido suspirant pectora luctu,
Jam fera cura premit, jam malus urget amor.
Nuper, mane novo, nec amica attraxerat arbos,
Gramineo plantae sed neque rore madent.
Altera lux fulget; nec viderat unda morantem,
Sylva nec antiquo condidit atra sinu.
At mox turba dolet, graditurque miserrima luctu,
Funerea cineres impositura domo.
Perlege (namque potes) sculptamque agnosce querelam,
Sente sub annoso quae pia saxa notat.”

EPITAPHIUM

Hic, functus omni sollicitudine,
Dormit sub almo cespite conditus,
Qui sprevit et sortis favorem,
Et strepitum popularis aurae.
Mens tristis illi – nec cumulos tamen
Cistis avarus condidit aureos,
At saepe donavit benigna,
Quod potuit, lacryma dolentem.
Vice haud iniqua (namque pios colunt)
Largo bearunt Numina praemio,
Nexuque junxerunt amico,
Quem voluit, socium fidelem.
Ultra sepulti ne meritis fave –
Et parce culpas, invide, proloqui,
Spe nunc et incerto timore
Numinis in gremio quiescunt.
