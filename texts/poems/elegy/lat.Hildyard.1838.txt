Elegia In Coemeterio Rustico Scripta

Audin’ ut occiduae sonitum campana diei
Reddit, et a pratis incipit ire pecus;
Jam proprios petit ipse Lares defessus arator,
Et passim, extinctis ignibus, omne silet.
Nunc crepera ex oculis rerum evanescit imago,
Altaque per caelos regnat amica quies,
Ni rotet agrisonum sese scarabaeus in orbem,
Tinnitusque gravis pulset ovile procul.
Ni, qua, tecta hedera, venit illic turris in auras,
Noctua funestum fundat ab ore melos;
Multa querens homines regini violare silentis
Numina, dum tremulo lumine Luna micat.
Ulmus ubi pandit ramos, ubi taxus opacum
Diffundit frigus, cespes et ossa tegit;
“Quisque suos patiens manes,” placidaque quiete,
Majores vici contumulantur humo.
Heu! frustra vinctos dura sub compede mortis
Aurorae allicient thuriferentis opes!
Frustra eheu! galli cantus, conuve sonorum,
Stramineo aut vocitans tegmine hirundo casae!
Illis haud iterum simplex domus igne nitebit,
Qua properat vestes uxor amata viro;
Haud iterum adcurrent “dulces circum oscula nati,”
Neu patris in gremio se glomerare petent.
Saepe expectatis flavescens messis aristis,
Accisa illorum falce, tegebat humum;
Ah! quoties laeti urgebant jumenta per agros,
Frangebant quoties pinguia terga soli!
Parcite vos magni, caeca ambitione ruentes,
Parcite vos humilem ludificare gregem!
Nec moveat tumidae procerum fastidia menti
Pagina, quae sanctae nomina plebis habet.
Stemmata quae longo volvuntur in ordine, gazae,
Flosque juventutis, purpureusque nitor,
Omnia nox eadem manet – heu persaepe sepulchro
Gloria funeream praetulit ipsa facem!
Nec culpae adtribuant illis gens turgida fastu
Quod tituli bustis nulla trophaea ferant,
Aedes qua extentas inter, laqueataque tecta.
Plurima consurgit laudis Hosanna Deo.
Urna incisa notis, aut “vivi ex marmore vultus,”
Aetherios ignes an revocare valet?
Ah! quando e tacita surgent responsa favilla?
Audiet aut quando trux Libitina preces?
Hosce inter tumulos forsan, secretaque regna,
Caelesti olim aliquis praeditus igne jacet;
Dextra potens cujus sceptro fulsisset eburno,
Aptassetve modis carmina grata lyrae.
Ast oculis nunquam monimenta Scientia, plena
Annorum exuviis, conspicienda dedit;
Res dura, et miseris urgens in rebus egestas,
Mentibus imposuit vae! glaciale gelu!
Saepius Oceani latet abdita gemma profundis,
Casso resplendens lumine subter aquas;
Saepius incultis flos sese expandit in arvis,
Et vacuos colles implet odore suo.
Forsitan, inter avos, Hampdeni hic ossa quiescant,
Qui saeva intrepida fregerit acta manu;
Hic, sacer ante alios, Miltonus, ἐπώνυμος, adsit,
Cromvellus ve, vacans proditione fera.
Contigit haud illis plausum captare Senatus,
Aut populi, impavido pectore, ferre minas;
Contigit haud illis largiri dona per urbes,
Audire aut coram – “Rexque Paterque Meus!”
Praescripsit fines quamvis virtutibus, esse
Immunes culpae sors tamen aequa dedit;
Dum prohibet patriae vertendo in viscera dextras,
Civium et adspergi sceptra cruore vetat.
Dum fovet e teneris, generoso pectus honesto,
Suffundit roseo sive pudore genas;
Virgineum decus aut Musae temerare recusat,
Illustrans, casto carmine, Vatis opus.
Hi, procul ex urbis fumo strepituque, volebant,
Arcentes demens vulgus, inire viam;
Frigida apud Tempe vitae, callesque reductos,
Juverit innocuos excoluisse dies.
Haec tamen in justo serventur ut ossa sepulchro,
Cippus, inaequali culmine, signat humum:
Qua sculpta infabre, ac incondita carmina nostras
Exposcunt lacrymas, imaque corda cient.
Scilicet, antiqua pro laude, elegisque superbis,
Nomina et aetatem Musa pedestris habet;
Verba Dei passim inscribens, atque “aurea dicta,”
Rurigena ut discat denique pace mori.
Nam quis, Lethaei sopitus frigore rivi,
Corporeae cuperet solvere fila lyrae?
Longius aut vertens tenebrosa ad Tartara cymbam
Ne bis respiceret littora nota diu?
Pectore dilecto forsan suffulta recumbit
Aegra anima, atque alas, jam tremebunda, movet;
Adsint et lacrymae, “nostri pars optima sensus,”
Dum sacro cineres excitat igne Deus.
Tu tamen, in nostris te versans sedibus, hospes,
Qui vici exequias solvis ab ore pio,
Et tu rite pari, forsan, celebrabere fama,
Nec tibi, quem dederis, optime! deerit honos.
“Illum mane novo” (quaerenti Rusticus aiat,
Cui nive conspersit tarda senecta comas)
“Vidimus usque citis properantem passibus, ortum
Solis ut adspiceret graminis inter opes.
Illic qua patulo viret ista cacumine fagus,
Tortilis implicitans, altior, orbe pedes,
Solibus aestivis, et molli stratus in herba,
Spectabat cursum praetereuntis aquae.
Sylva ubi fert virides, velut in ludibria, ramos,
Nescio quid meditans, saepe terebat iter;
Tristis, inaccessus, nunc secum solus oberrans
Lymphatus curis, victus amore gravi.
Matutino autem scandenti tempore collem
Nuper ab his casulis abfuit ille mihi;
Nuperior frustra quaesivi in sede quieta,
Nec circa saltus, nec prope flumen erat.
Tertia lux oritur, sonus exauditur amari
Planctus; effertur corpus, amatque rogum:
Haud mora, sacratas qua semita ducit ad aedes,
Multa gemens, longo funere, turba venit.
In lapide incisum stat carmen, ‘nominis umbra,’
Qua trudit flores oxyacantha suos;
Perlege quod scriptum est, accedens, advena! bustum,
Perlege, nam nobis doctus es alta loqui.”

EPITAPHIUM

Hic caput adponit gremio telluris ephebus,
Cui nunquam est opibus laetior orta dies;
Sed placido adspexit nascentem lumine Musa.
Et mens plena fuit Relligione loci.
Candidus, et simplex, miseris succurrere promptus,
E caelo accepit dona repensa tamen;
Quod potuit, flebat semper cum flentibus ipse,
Quod cupiit, trepido semper amicus erat.
Ne scrutare ulta – quodcunque peregerit olim
Restat, et a nobis facta tacenda manent;
Crede igitur Superis; trutina ponentur in aequa,
Quum steterit cunctis Ultimus Iste Dies.
