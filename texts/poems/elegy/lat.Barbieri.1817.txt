[Elegia]

1.

Editus aere cavo lumen cessare diurnum
Dat signum sonitus: jam lento errantia passu
Pasta armenta implent circum mugitibus auras;
Et durum carpens ad rustica tecta bubulcus
Fessus iter, terras tenebrisque mihique relinquit.

2.

Jamque orbis passim se subripientibus oris,
Horror ubique silens altum tenet aera latum.
Noctivagus tantum scarabaeus stridentibus alis
Murmurat, et longe permulcet ovilia suadens
Tinnitus somnos;

3.

Solum illa e turre, tenaci
Undique septa hedera, per amica silentia noctis
Ingeminat meditans ad lunam bubo querelas,
Antiquam humano sedem turbarier ausu.

4.

Qua sub funerea taxo, atque horrentibus umbris
Ulmorum, aggeribus cumulatis, surgere tellus
Cernitur, hic olim degentes ferreus urget
Agrestes somnus; spatiis est quisque locatus
Angustis; nusquam jucundae lumina vitae
Visuros:

5.

Aurora imis excire sepulchris
Haud pote, Panchaeos quamvis effundat odores;
Nec quae humiles arguta casas circum errat hirundo,
Nec resonum cornu, aut vigilis vox vivida galli.

6.

Lucebit nusquam focus illis; sedula conjux
Assuetas epulas, nec parcae pocula mensae
Laeta ministrabit; neque seras hesperus horas
Quum vexit, modo blanditias, modo prima ferentes
Verba, patri occurrent nati, qui dulcia, circum
Genua adreptantes, certatim suavia carpant.

7.

O quoties, meminisse juvat, proscindere aratro
Tellurem potuere, ac duras vertere glebas!
O quoties messem caedentes falce recurva
Alma Ceres hilari vultu despexit ab alto!
Ut post, atque alacres laetum Paeana canentes,
Traxerunt junctos ad pinguia culta juvencos!
Ut silvae, validos ictus geminante bipenni,
Robustis timuere rigentes viribus artus!

8.

Utile queis junctum est ne spernat vana labores
Ambitio, neque gaudia parva obscuraque fata;
Et fastus risu non dedignetur amaro
Agrestum annales, et facta audire virorum:

9.

Priscum namque genus, titulosque, ac stemmata avita,
Divitias, formam, pompas, generosaque gesta
Heroum manet una, et inevitabilis hora,
Obscuros claris, inopes quae ditibus aequat:
Quam pariter fulgens pede gloria calcat ovanti,
Ipsa eadem via sternit iter patefacta sepulchro.

10.

Neu vitii insimula, vel culpae, elata superbis
Turgida gens animis, quod nulla erecta tropaea
Illorum decorent tumulos, neque honoribus urnas
Ornent in templis, convexa ubi culmina sacras
Responsent voces, et laudibus adsonet aether.

11.

Num miranda artis monumenta, carentia vita
Corpora, vel mutos cineres, spirantia signa
Jam dulces possunt revocare ad luminis auras?
Marmora num, caelata vel aera, aut splendida honorem
Vox coget manes aeterno surgere somno?
Ecquis erit, mortem dictis inflectere amicis
Qui queat, ac surdae blandiri molliter auri?

12.

Angulus hic aliquis neglectum forte recondit
Magnanimo olim ardens pectus divinitus igne;
Fors claudit dextram, imperio quae provida gentes
Subiectas regere, ac populis quae ponere jura,
Attonitas fidibusque canoris tollere mentes
Calleret:

13.

Sed avara suos doctrina, vetusti
Temporis exuvias, immensa volumina, libros
Abstulit illorum ex oculis, texitque tenebris.
Frigida paupertas quoque corda cupidine pulchri
Capta repressit; vimque animi perstrinxit acuto
Dura gelu, ingenitumque ardorem fecit inertem.

14.

Nimirum persaepe maris gemmaeque nitentes
Et lectae conchae fundo conduntur in imo;
Scilicet haud visi flores quum saepe rubescunt,
Desertus vacuis halavit odoribus aer.

15.

Forte aliquis jacet hic Hampdenus, pectore firmo
Praedioli parvum contra qui stare tyrannum
Haud pavet, aut inglorius et sine nomine mutus
Miltonus, sive innocuus Cromuelus, amicam
Qui patriae numquam foedarit sanguine dextram.

16.

Intentas numeroso aures adhibente senatu,
Cunctorum studia, et plausus captare, minasque
Constanti adspernari animo, tristesque ruinas
Temnere; tum donis gentes cumulare beatas,
Et grati ante oculos populi sua promere facta.

17.

Sors illis vetuit: crescentia semina quod si
Virtutum cohibet, vitiis retinacula ponit.
Ipsa etiam vetuit solium conscendere dira
Ferra per, et clades, fusoque cruore natando.

18.

Quin etiam miseris vultum pietate carentem
Praebere, ingenuumque extinguere corde pudorem;
Criminis illa etiam vetuit, si conscia mens est,
Latrantes agitati animi sopire tumultus;
Et luxus, fastusque aris offerre profanis
Thura, quibus flammas Phoebus, Musaeque ministrent.

19.

Insontes animae malesani murmura vulgi
Vitantes, rixasque, a recto tramito nullo
Tempore deflexere, neque illas caeca cupido,
Vel desideria haud ullos noscentia fines,
Vitales dum aurae, valle hac, haustusque foverent
Etherii, placido valuere avertere cursu.

20.

Hic, ubi ne noceat varii inclementia caeli
Ossibus, instructum est monumentum, carmine tenui
Atque rudi ornatum sculptura; neque, viator,
Si qua tibi est pietas, rogat, ut suspiria saltem
Unica corde trahas; sat erunt et parva tributa.

21.

Pro fama, et moestis elegis stant nomina et anni,
Indoctae Musae partus: quae pagina sacra
Plura dedit documenta, hic ipsa inscripsit et illic,
Rurigenis praecepta piis, quos proxima terret
Mors, et sollicitis animis rite apta parandis.

22.

Nam quis, quem mutis instans oblivio tergo
Passibus insequitur, ceu praedam, fronte serena,
Quo existit, fruiturque, bonum lucemque reliquit,
Nec fugientem animam gravibus respexit ocellis?

23.

Nempe leves dum anima exspirans vanescit in auras,
Dilecto ipsa sinu gaudet dilecta foveri:
Languentesque oculi lacrimasque piosque reposcunt
Planctus; vox etiam Naturae clamat ab urna;
Noster quippe cinis flammas tegit usque priores.

24.

Quid de Te, Vates, memori qui carmine fastos
Exanimum obscuros, inhonoraque nomina pandis?
Quid de te? si quis tacitus loca sola pererrans
Spiritus aequalis studio tibi, forte requirat,
Quae maneant te fata;

25.

Senex ei talia pastor
Fortassis referet: “Veloci vidimus illum
Ut primum surgens roseos Aurora colores
Explicuit, passu incedentem, herbasque madentes
Rore terentem, alto ut solem de colle salutans
Conspiceret, radiisque orientibus obvius iret.

26.

Quumque idem ardenti medium conscenderet axem
Curru, nutantis grato sub tegmine fagi,
Quae vario lusu, antiquis radicibus alta
Serpit humo, multa distractus imagine rerum,
Projectus, torpensque umbras captare solebat,
Qua jucunda sonans leni strepit aura susurro.

27.

Dein modo subridens, more illudentis, opaco
Jam proprior nemori, interrupto murmure, sensus
Informes, dubias jactabat ad aera voces.
Languenti similis modo mestus, decolor, aeger,
Infelix veluti qui versat pectore curas,
Aut spreto, desperans, amens, captus amore,
Neglectusque, vagusque nemus lustrabat, et oras.

28.

Mane venit: praeter solitum non colle sedentem,
Non sub dilecta quaerentem frigora fago
Vidimus: altera lux radiis compleverat orbem,
At neque vicinum nemori, neque propter amoeni
Fontis aquam, aut solitas superantem vidimus oras.

29.

Tertia fatalem misero lux protulit ortum;
Ferali siquidem pompa, comitante caterva,
Ordine amicorum lento, qui debita reddant
Officia, ad templum deferri vidimus illum
Impositum feretro: quis sis, accede parumper,
Et lege (namque tibi licet hoc) in marmore carmen
Insculptum obducto dumis veprumque latebris.”

Epitaphium.

30.

Ignotus famae juvenis, sortique, recumbens
Antiquae in gremio, posita cervice, parentis,
Hic jacet: obscuro cretum si sanguine iniqua
Fortuna adspexit, Doctrina haud respuit, immo
Aequa suas patefecit opes: comes usque secutus
Tetricus est animus:

31.

Purus candore sodalis,
Multa illi semper pietas; hinc munera caeli
Ipsius, et largos meruit quandoque favores.
Aerumnis lacrimam, nil, quod daret ultra, erat illi:
Quod dudum fuit in votis, invenit amicum,
Unanimum dono Divum.

32.

Caligine conde,
Tu, merita, erroresque suos; Patrisque, Deique
Quando quidem incertam spem inter, dubiumque timorem,
Seu pia sint hominum, sive impia facta, reposta
Alta mente manent, recte quae cuncta rependit.
