In Coemeterio

Rettulit exequias lucis vox ferrea; reptat
Non sine mugitu per juga longa pecus.
Ipse domum tardo graditur pede fessus arator,
Et nocti et nobis terra relicta vacat.
Jamque oculos sensim sublustres fallere colles,
Omnis et in toto conticet aura polo.
Tantum clausa procul tinnitus ovilia mulcet
Somnifer, et resono cantharus orbe volat.
Interdum atque hedera vestitae e culmine turris
Ad lunam auditur noctura moesta queri;
Secretis siquis propius penetralibus errans
Rumpat inaccessae jura vetusta domus.
Audin’ ut insanos animi cessare tumultus
Quae spirat late pax veneranda jubet;
Eque solo tenui gratissima voce susurrat,
“Crede, manet fessos non violanda quies.”
