Elegia scritta nel cimitero d'un villaggio

Piange la Squilla ‘l giorno, che si muore,
 Lento in recinto i buoi traggono il piede,
 A casa si strascina l' aratore,
 E alle tenébre il mondo, ed a me cede. 

Già de' campi l' aspetto non si mira,
 E grave calma l' aere tutto regge,
 Salvo u' lo scarabon ronzando gira,
 E un tintinno addormenta il lontan gregge;

Salvo che con la luna da ederosa
 Torre l' inerte guso si lamenta
 Di chi presso ‘l suo nido vagar osa,
 E ‘l notturno suo regno turbar tenta. 

Sotto quegli olmi, ed ove un tasso face
 Ombra di trite zolle a monticelli,
 In anguste cellette posto giace
 Ognuno degli antichi poverelli. 

L'aura odorosa, che precede il giorno,
 Di rondine ‘l trillar su vile tetto,
 Di gallo il canto, o ‘l risonante corno
 Non desterangli più dal basso letto. 

Per lor più non fiammeggia il focolare,
 Ne massaje la sera sudar sanno,
 Ne corron putti il babbo ad incontrare,
 Ne per avere baci a gara fanno. 

Spesso alla falce lor piegò ‘l ricolto,
 Spesso glebe durissime solcaro:
 Quanto lieti guidar buoi per lo colto! 
Come le quercie a' colpi lor chinaro! 

Non sprezzi Ambizion gli util lavori,
 I piacer rozzi, e gli oscuri natali;
 Ne Grandezza con ghigno disonori
 De' poverelli i brevi, e schietti annali. 

Arme di nobiltà, di poter vetta,
 Di beltà, d' opulenza ogni vantaggio,
 L'inevitabil ora tutto aspetta:
 La gloria pur a morte rende omaggio. 

Ne tu, Superbo, imputa a lor viltate,
 Se Trofei non adornano lor tomba. 
U' in tempio, e sotto volte rilevate
 Inno solenne lodi altrui rimbomba. 

Urna istoriata può, busto animato
 Spirto fuggito a sua magion chiamare? 
Cenere accender può d'Onore il fiato,
 O sorda e fredda Morte uom lusingare? 

Forse qui giace in luogo senza pregio
 Cuor, che pregno già fu di celest' etra;
 Mano, che degna fu di scettro regio,
 Od estasi produr destando cetra. 

Ma non spiegò ‘l gran foglio mai Scienza,
 Fatto ricco dal tempo, alla lor mente:
 Il nobil estro lor presse Indigenza,
 E dell' alma agghiacciò ‘l natio torrente. 

Innumerabil gemme trasparenti
 Nelle caverne lor chiudono i mari:
 Innumerabil fiori mai presenti
 Non suro al guardo, e visser solitari. 

Qualche Hampden rozzo, che col petto a prova
 Resistè de' suoi campi al Tirannetto;
 Qualche muto Miltòn quì si ritrova,
 E qualche Cromuèl di sangue netto. 

Regger senati alla lor voce attenti,
 Sprezzar minaccie di dolor e lutti,
 Sparger la copia su terre ridenti,
 E legger la lor storia in faccia a tutti

Sorte vietò; che niegò loro il dono
 Non solo di virtu, ma strinse eccessi;
 Vietò loro guadar pel sangue al trono,
 E chiuder di mercede altrui gl' ingressi;

Di coscienza i rimorsi occultare,
 Spegner i segni d'ingenuo rossore,
 O di Lusso, e Superbia offrir all' are
 Incenso acceso di Febeo furore. 

Lunge di calca stolta dal contrasto,
 Mai lor brame dal ver non deviaro:
 Di vita in fredda valle senza fasto
 Ognor taciti, e queti camminaro. 

Pur a difender l' ossa dagl' insulti
 Presso lor erti monumenti frali,
 Con rozze rime, e modi informi sculti,
 Sol un sospiro imploran da' mortali. 

I nomi, e gli anni lor scritti da idiota
 Musa, nel luogo d' elegia vi stanno;
 E molti sacri testi ella ivi nota,
 Che ‘l Cristian rozzo ben morire fanno. 

Poiche qual uom in preda dell' obblio
 Lasciò ‘l suo caro viver angoscioso,
 E al bel giorno sereno disse addio,
 Senza ‘ndietro gettar guardo bramoso? 

Ad amico in partir l' alma confida,
 Occhio languente chiede poche stille:
 Natura istessa dalla tomba grida,
 Resta ‘l Cenere pur pien di faville. 

Di te, che memor de' spregiati Morti,
 Quì narri il vero lor corso passato;
 Se contemplazion solinga porti
 Mai spirto affine ad esplorarne il fato;

Forse Pastor canuto potrà dire,
 "Spesso ruggiada scuoter con piè snello
"L'abbiam visto d'aurora all' apparire,
 "Il sol per incontrar sul monticello. 

 "Ivi sotto quel faggio tentennante,
"Che strane volge alte radici, stava
 "Disteso a mezzo dì, pigro in sembiante,
"E intento il gorgogliar del rio badava. 

 "Presso quel bosco or con sogghigno in volto,
"Concetti sussurrando errava, or quale
 "Uom derelitto di mestizia involto,
"Or vinto nell' amor dal suo rivale. 

 "Veder una mattina nol potei
"Al pian, ne presso al arbor suo diletto;
 "Successe l' altra, ne ritrovoss' ei
"Vicino al fonte, al poggio, ne al boschetto:

 "La terza lento co' dovuti lai
"Lo vedemmo portar in funerale. 
 "Avvicinati, e leggi (che tu ‘l sai)
"Sotto quel spin lo scritto sepolcrale. "

L'EPITAFIO

QUI posa ‘l capo sulla Terra madre
 Giovan volgar, e di fortuna ria:
 Minerva nol sdegnò per l' umil padre,
 E ‘l segnò come suo Malinconia. 

Ebbe l' animo schietto, e generoso;
 Ricompensollo il ciel: più non potea
 Dar che lagrime, e dielle, al Bisognoso;
 Un amico acquistò, sol ciò chiedea. 

Più innanzi rintracciar non si conviene
 Ogni suo Merto, o frale suo desio;
 Giacciono entrambi in paventosa spene
 Nel seno del suo Padre, e del suo Dio. 
