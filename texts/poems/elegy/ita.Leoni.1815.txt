[Elegia]

Segna la squilla il giorno che si more.
Lento per la pianura il mugolante
Armento s’incammina. Alla capanna
Lo stanco arator move, e alle tenebre
Il mondo lascia e a me.
Già sfugge al guardo
Il pian, e della sera a poco a poco
Nella nebbia si perde. Alta, solenne,
Regna calma nell’aer. Sol col ronzio
La interrompe del vol lo scarabeo
Dall’umid’ ali, e quel tintinnir cupo,
Che fa da lunge addormentar gli ovili:
E il gufo pensieroso da quell’erma
Torre dal manto d’ellera, alla luna
Duolsi di quei, che al suo segreto ostello
Vagabondo appressando, il solitario
A turbar viengli suo dominio antico.
Sotto a quegli olmi, di que’tassi all’ombra,
Dove in frequenti polverosi acervi
Colmeggiano le zolle, in sua ristretta
Cella disteso ognun, perpetuo sonno
Dormono del villaggio i rustic’ avi.
Non odoroso di mattin respiro,
Non, dall’industre nido suo, vivace
Garrir di rondinella, o antelucano
Di coronato augel stridulo grido,
O lungo i boschi strepitar di corno,
Fia che dal letto lor piú li risvegli.
Più per essi non fia che si ravvivi
Del focolar la fiamma; nè amorosa
Moglie a dispor si adopri i vespertini
Cibi. Da lor più gl’innocenti figli
Vagheggiati non fien correre a gara
A lor dinanzi, balbettar giulivi
Del ritorno il saluto; e, invidioso
Del primo bacio, alle ginocchia, ai fianchi
Aggrapparsi ciascun del suo buon padre.
Quante fiate la dorata messe
Recisa fu dalle lor falci! quante
Da’lor vomeri aperto il terren crudo!
Oh come lieti ei gli aggiogati bovi
A’lavori traean! con qual rimbombo
Sotto alle scuri lor cadeano i boschi!
Non le ubertose del villan fatiche,
Non le gioje domestiche e l’oscura
Condizion di lui sprezzi l’Orgolio;
Nè con sorriso amaro i brevi ascolti
Ma non macchiati del meschino annali;
Lo sfoggio del poter, la studiata
Vanità delle imprese, e quel che l’oro
E la beltà dar può, l’uguale aspetta
Da ingegno uman non evitabil ora:
L’istessa via d’onor scorge alla tomba.
E tu a vergogna non recargli, o Altero,
Se Memoria solenne in questo sacro
Chiostro sul cener suo trofeo non pose;
Nè di squallido tempio a suo decoro
Inno venal fa rimbombar le volte.
Forse che d’alte gesta effigiata
Urna, o spirante busto, alla deserta
Salma ritrar può fuggitivo spirto?
O concento d’onor far la scintilla
Riviver della vita in fredda polve?
O l’armonia della lusinga il muto
Orecchio attrar dell’implacibil morte?
Un cor, già pregno di celeste fiamma
Forse in questo romito angolo giace,
O man gagliarda, che potea la verga,
La dura verga sostener del regno,
O in estasi rapir, vibrando il plettro,
Coll’armonia di peregrino accento.
Ma lor non mai Sofia, che delle spoglie
Si fa tesoro dell’età, dischiuse
L’ampia pagina sua. Tarpò al bell’estro
Povertà l’ali; e in lor l’agile al corso
Vena del genio col suo gel restrinse.
Molte del mar negl’intentati abissi
Sfolgoran gemme di suprema luce;
Molti germoglian fior, che di bell’iri
Coloransi non visti, e in erma piaggia
Esalano il tesor de’lor profumi.
Qualche rustico Amdèn forse là dorme,
Che al picciolo tiranno de’suoi campi
Argine fea del generoso petto;
O un agreste Miltono, od un Cromvello,
Che ogni vanto abborì di patria strage.
Di attonita assemblea sforzar gli applausi;
Sfidar tormenti e guai; spander su i regni
Il riso e l’ubertà; legger negli occhi
Di grata nazïon la propria vita,
Lor la sorte vietò.
Pur, se umíl cuna
In lor delle virtù fu inciampo al volo,
Non men represse della colpa i germi.
Però ad essi togliea lo aprisi al trono
La via tra il sangue, e chiudere a’simíli
Con ferrea man della pietà le porte;
E l’arte di soffrir, senza far motto,
I supplizj di un cor, che al ver contrasti;
E d’ingenuo pudor spegner la vampa,
E baldanzosamente su gli altari
Del Lusso e dell’Orgoglio ardere incensi
Al sacro foco delle muse accesi.
Fuor da'tumulti delle turbe insane,
A errare il lor desio mai non apprese;
E della vita per la fredda valle
Cheti seguír la via, che avean dinanzi.
Pur, vicino a quest’ossa, umíl riparo
Dalle ingiurie dell’aer un picciol sorge
D’inculto verso monumento inciso
E d’informe lavor, che breve implora
Dal passeggiero di sospir tributo.
Soltanto i nomi lor segnando e gli anni,
Mal dirozzata man, dell’Elegia
Compier seppe al difetto e della Fama;
E di semplici motti, e di sentenze
Intorno l’arricchì di sacra vena,
Onde a morir l’inerudito apprende.
Poichè qual mai del taciturno obblio
Tutta ponea questa esistenza in preda,
Travagliosa bensì, pur sempre cara?
Qual dell’allegro dì varcò le mete,
E sospirando non si volse addietro?
A qualche petto di amorosa tempra
L’alma in partir si affida; e alcuna stilla
Chieggon d pianto i moribondi lumi.
Fuor degl’istessi tumuli la voce
Proprompe di Natura; e ognor l’innata
Vive fiamma d’amor ne’nostri avanzi.
Ma se di te, che di obbliati estinti
Le schiette rimembranze in questi carmi
Riviver fai, vien che romito spirto,
Conforme al tuo, chiegga novella:
“Spesso
(Forse dirà qualche pastor canuto)
Con ratto piè il vedemmo al far dell’alba
Crollar dell’erbe le notturne stille
Per farsi incontro al Sol dalla pendice.
Ivi a piè di quel faggio, che in sì strani
Giri sue fosche barbe intorno spande,
In sul meriggio, spensieratamente
Porsi a giacer solea, fiso a’susurri
Armonïosi del propinquo rivo.
Talor presso a quel bosco or con sorriso,
Che di scherno parea, gía mormorando
Sue fantastiche fole; or qual chi afflitto
Da grave cura interna, o da ferita
Di un amor disperato, errava intorno
Pallido, sospiroso e senza via.
Spuntò un mattin. Sul consueto colle,
Nè del suo prediletto arbore al rezzo
Piu non fu visto. Altro mattin sorrise;
E in van lungo il ruscello o lo scopeto,
O il bosco si cercò.
Con lenta pompa,
Il terzo alfin, e tra funerei canti
Portar si vide al tempio. Appressa il guardo,
E leggi, tu che il puoi, sotto a quel vecchio
Spino le note nella pietra incise:”
“In questo avel di creta un garzon dorme,
Cui non conobber mai Fama o Fortuna.
Di un guardo la sua culla, ancor che oscura,
Non isdegnò bella Scïenza; e quivi
Del suo suggel Malinconia lo impresse.
Pietoso e schietto era il cor suo; nè scarsa
Ebbe mercè. Una lagrima (sol questo
Avea) die’ a povertà. Dal cielo ottenne
(D'altro ei vago non era) un fido amico.
Non cercar oltre. In timida speranza
Là del suo Padre in grembo e del suo Dio
Chiuse le sue virtù stanno e i suoi falli”.
