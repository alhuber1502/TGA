Elegia Graii

Latine reddita.

Triste sonans, lente tinnit campana per agros,
Armentum stabuli tegmina nota petit;
Ire domum, labente die, jam coepit arator,
Linquor et in tenebris jam mihi solus ego.
Paulatim ex oculis dubius vanescit in auras
Prospectus; coelum possidet alta quies;
Circumagat segnes solus ni cantharus orbes,
Tinnulus aut vervex sopiat aere gregem.
Ni bubo, dominae per amica silentia lunae,
Lugubri doleat carmine triste nefas
Illorum, temere qui lustra arcana petentes,
Imperii turbant otia sacra sui.
Funereis ulmis tecti, taxique sub umbra,
Qua circum putri cespite terra tumet,
Strati quisque suo per saecula longa cubili,
Pagorum proavi, rustica turba, jacent.
Illos, aura levis Zephyri spirantis odores,
Stramineo tuguri culmine hirundo vocans,
Argutus galli lituus, cornuve sonorum,
Ex humili lecto non revocare valent.
Amplius haud illis accendet flamma caminum,
Aut serum peraget sedula mater opus;
Non laeta accipiet redeuntem turba parentem,
Certatimve patris basia grata petet.
Falcibus illorum crebro seges aurea cessit,
Fissum est illorum vomere saepe solum;
Ut laeti campum junctis petiere caballis!
Illorum ut cecidit verbere sylva tremens!
Non operae ambitio demens illudat honestae,
Obscurae sorti, laetitiaeve domus;
Nec risu insultans fastus miretur amaro,
Pauperis annales me retulisse breves!
Antiqui generis jactantia, pompa, potestas,
Quae fortuna viris, quae dedit alma Venus;
Expectant pariter non eluctabile tempus,
Et tumuli tantum gloria monstrat iter!
Neve hos immeritos temere incusate superbi,
Si ferat haeredis nulla tropaea manus,
Qua caelata inter vasti laquearia templi,
Altisonis hymnis personat ampla domus.
An revocare potest animam caelata vagantem
Urna, vel inscripto marmore fama nitens?
Torpentes mortis vox blandula mulceat aures,
Aut tacitos cineres excitet altus honos?
Forsitan hoc subter neglecto cespite, corda
Coelesti quondam lumine plena, jacent;
Imperii sceptrum dextrae gessisse potentes,
Aut vivae chordas personuisse lyrae!
Ast illis nunquam dites doctrina libellos
Saeclorum spoliis, evoluisse dedit;
Frigida paupertas animos tardavit, ut olim
Hyberno torpent flumina pressa gelu.
Oceani subter fluctu, caecisque latebris,
Luminis aetherei plurima gemma nitet;
Deserti incultas flos plurimus ornat arenas;
Et dulci tristes implet odore locos.
Rusticus Hampdenus, firma qui mente, tyranni
Arvorum, saevis restitit imperiis;
Forsitan hic patrii Cromwellus sanguinis insons,
Miltoni hic taciti forsitan ossa jacent.
Complere attonitum facunda voce Senatum,
Fortunae invicto pectore ferre minas;
Divitias passim per laetam spargere gentem,
Et famam aeternam ferre per ora virum,
Sors vetuit; nec eos sola virtute repressit,
Non scelerum passa est longius ire viam;
Ad solium vetuit campos transire cruentos,
Et caede immeritos exagitare viros.
Dira reluctantis tormenta abscondere veri,
Celatum ingenui ferre pudoris onus,
Luxuriae et fastus venerari turpiter aras,
Quos dat venalis saepe camoena, modis.
At procul insani stulto a certamine vulgi
Servabant tacitam sobria vota viam,
Per tacitam vitae vallem, longeque reductam,
Tranquillum tuto quisque tenebat iter.
Haec tamen agrestis cupiens contempta tueri
Obscuro in tumulo condidit ossa nepos;
Atque humilem sculpens incultis versibus urnam,
Effusas lacrymas rustica musa movet.
Ast aetas, nomenque, rudi vix scripta camoena,
Exequias supplent, funereumque decus;
Sparsaque sculptoris sententia plurima circum,
Philosophum agrestem fata subire docet.
Quis Lethaea inter torpens oblivia, vitam
Deseruit blandam, sollicitamque, volens?
Almam quis lucem, vita labente, reliquit,
Nec retro torsit lumina, tristis, amans?
Pectore discedens fido requiescit amici
Vita; pias lacrymas lumina pressa rogant;
Ast etiam a gelido clamat natura sepulchro,
Ast etiam cineres igneus ardor habet.
De te, qui vates functorum laude carentum,
Illorum memori carmine fata doces,
Si quis, res hominum versans sub pectore, sortem
Exquirat, socio ductus amore, tuam;
Dicat forte senes, “Hunc vidi saepe,” colonus,
“Lumine cum primo fulserat orta dies,
Ire viam celerem per roscida prata, petentem
Phoebeum ex alto colle videre jubar.
Illic, antiquae noto sub tegmine fagi,
Quae virides nutans spargit in astra comas,
Ardore in medio, segnis recubabat in umbra,
Qua tenui rivo garrula lympha sonat.
Subridens, ut qui mortalia temnit, ad illam
Nunc sylvam meditans ferre solebat iter,
Nunc tristis, veluti quem pallida cura peredit,
Aut spretus stimulis discruciavit amor.
Una dies solitum non vidit scandere collem,
Nec texit ramis arbor amata suis;
Jamque secunda aderat; non inter gramina venit
Nec fuit ad sylvam, nec prope fontis aquas.
Tertia lux venit – compostaque membra feretro
Hos inter tumulos moesta caterva tulit;
Eja age, (namque potes) versus percurre, sepulchro
Sculptos, quod ramis sentis opaca tegit.”

EPITAPHIUM.

Hic caput imponit gremio telluris amicae,
Ignotus fama, divitiisve, puer;
Laetitiam, incumbens studiis, fugiebat inanem,
Quae capiunt alios gaudia vana putans.
Larga fuit bonitas, et mens sincera; vicissim
A coelo juvenis munera larga tulit;
(Quod potuit) lacrymam miseris effudit; amici
(Quod petiit) gaudens ipse favore patris.
Ne famam ulterius celebres; culpasve latentes
Imprudens, hominum ferre per ora petas;
Ambae nam pariter longa jam pace quiescunt,
Optantque et metuunt vindicis ora Dei!
