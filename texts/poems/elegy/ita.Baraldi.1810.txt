[Elegia]

Io sento il suono della campana dolente, che annunzia la fine del giorno; e già gli armenti muggendo se ne vanno a passi vaghi e lenti alla stalla. L’affaticato bifolco se ne rientra stentatamente alla sua capanna; lascia l’universo, e l’abbandona allo spavento delle tenebre, e all’orrore delle mie riflessioni.

Hanno le praterie perduta la pompa loro, e a me d’intorno regna un cupo esteso silenzio, il quale è interrotto soltanto dal ronzio di alcuni alati insetti, che pigri se ne volano per i campi dell’ aria, e il cui mormorio soporifero si fa sentire da lungi per la campagna.

Ma quai tristi gemiti mi giungono all’orecchio? Ah! egli è questo il gufo melanconico, che dall’alto di quella torre coperta d’edera innalza i suoi lamenti al cielo, e di cui ho io turbata l’antica solitudine, e profanati i taciturni boschetti!

Il muschio, cui il tempo ha ridotto in polve, si solleva in picciole stipe sotto questi alberi folti; ed è quivi che all’ombra di quegli olmi salvatici e di questi cipressi riposano i rozzi antenati degli abitatori del borgo racchiusi per sempre nell’angusta loro dimora;

Senza che mai nè la voce penetrante del gallo, nè il garrito degli nocelli, nè i concerti de’campestri strumenti possano farli uscire da quel letto spaventevole. Ed essi non si alzeranno mai per respirare i profumi del mattino, che i zeffiretti sulle ali leggiere vi avranno indarno portati.

Alcun fuoco per essi non arde più e non crepita ne’focolari; una tenera sposa non v’imbandisce più la mensa campestre, e i pargoletti non alzano più verso loro le mani innocenti, quasi chiedendo ansiosi un di que’baci che invidiano alla madre.

Recisa dalla falce loro si è verduta spesse volte cadere la bionda messe, e or cedere l’indocile terreno e corrispondere alle loro fatiche, ed ora condur essi come in trionfo una mandra superba. E le quante volte le quercie altere della foresta non si sono udite gemere sotto i colpi della pesante loro bipenne!

Uomini alteri, ambiziosi, e perchè dispregiate voi i loro travagli, la semplicità de’loro piaceri, l’oscurità della sorte loro? E perchè i grandi ascolteranno sempre con sorriso sprezzante l’istoria succinta e candida del miserabile? ...

L’orgoglio de’natali, il fasto del potere, tutti i vantaggi della beltà e della ricchezza sono serbati del pari all’ora inevitabile; e i sentieri tutti della gloria conducono al sepolcro.

Un superbo mausoleo potrebbe per avventura trattenere in questo cadavere l’ultimo sospiro, che se ne fugge? El il fumo degli incensi riscaldar potrebbe questa fredda polvere? E le voci dell’adulazione dilettar potrebbero l’orecchio insensibile della morte?

Le volte de’nostri templi non risoneranno mai de’loro elogi, ed i posteri non hanno punto eretti de’trofei sopra le tombe loro. E perchè dunque li piangete, o grandi della terra?

Sotto questa terra dispregiata è stato forse sepolto un cuore altre volte animato da fuoco celeste; e vi giacciono mani degne di portare lo scettro, o di toccare la cetra d’Apollo.

La sapienza però arricchitasi colle spoglie del tempo, non ha mai aperto loro il suo libro immenso; e la torpida indigenza ha soffocato nelle anime loro ogni nobile inclinazione, e diacciato nella sorgente quel genio creatore che fa nascere i grandi pensieri.

Di simil maniera mille pietre preziose sono racchiuse nelle recondite cavità delle montagne, e mille fiori germogliano per le selve, e la spargono di balsamica fragranza.

Qui giace forse un ardente cittadino, che avrebbe opposta la sua intrepidezza agli ingiusti sforzi della tirannide; un poeta, che visse senza scrivere, e morì senza gloria; un conquistatore, le cui mani non si lordarono mai nel sangue della patria.

Coll’eloquenza e col genio non dominaron mai essi sul cuore umano; l’oscurità della condizion loro privolli de’trionfi della virtù, e degli encomj della fama, non che del modo soave di spargere i benefizj, e far nascere un sorriso sulle labbra del povero e degl’infelici.

Ma se furono inceppate le loro virtù, furono frenati del pari i vizj loro: essi non salirono mai ad un trono per gradi lordi di sangue e di strage; e non chiusero al genere umano le porte della clemenza.

Non dovettero mai nascondere il rossore della faccia loro; e non ebbero essi a combattere i rimorsi d’una intimorita coscienza; nè mai la musa loro profanò gli incensi destinati agli Dei, facendoli ardere sull’altare dell’orgoglio e della licenza.

Ma qual rozzo monumento vegg’io, il quale sembra voglia difendere questo sepolcro dalle ingiurie del tempo? Alcuni versi scolpiti appena sulla pietra chieggono al passeggero il tributo delle sue lagrime!

Ohimè! Chi lasciò mai senza rammarico la sua inquieta e lusinghira esistenza? Chi si espose volontario ad esser preda del silenzio e della dimenticanza? E chi abbandonar potrebbe la luce del giorno ed il calor della vita, senza volgere addietro uno sguardo di lungo dolore?

L’anima che se ne vola, si compiace ancora de’sospiri di un cuore desolato: gli occhi nel chiudersi affrettano le lagrime di compassione: dall’imo della tomba la natura manda un grido; e dal mezzo stesso delle nostre ceneri si vedono uscire alcune scintille.

Quanto a me, che coteste ceneri trascurate onoro e riaccendo ne’ versi miei, se qualche anima sensibile, se qualche amico della solitudine si sentirà un giorno chiamato esso pure in questi luoghi campestri, e vorrà per avventura essere informato della mia sorte;

In allora forse un pastore, che per anni molti abbia incanutita la chioma, sarà premuroso di così dirgli:

„ Sullo spuntar dell’ alba ei qua sovente
Compariva solingo, e lo vedemmo
Con frettoloso piè scoter, l’intatta
Dalle cime de’fior’ molle rugiada,
E precedere il sol su questi ameni
Floridi colli a più color’ dipinti.
Sull’estremo confin di questa estesa
Vale vedete voi la quercia antica,
Che spande altera dalle curve braccia
Sull’erbe intorno maestevol ombra?
È qui dov’esso il mormorio dell’onde
Del ruscello ascoltava, e ne seguia
Con paghi rai lo scorrere tranquillo.
Or egli a caso per la cupa selva
Vagando se ne giva, or un amaro
Sorriso avea sui labbri, ed or parole
Interrotte sciogliea de’suoi bizzarri
Vaneggiamenti immagini funeste;
E in lungo sfinimento ora cadea
Qual da natura intera un infelice
Lasciato in abbandono, o senza speme
Qual chi spietato amor nutra e tormenti.
Ma un giorno, oh Dio! spuntò, giorno fatale
Che al sorgere dell’alba ei non apparve.
In van sull’orizzonte il sol chiamollo;
Più non si vide delle selve al rezzo.
Nè più sul margo del ruscel si assise.
Ahi! troppo presto un lamentevol canto,
Un apparato lugubre mi disse,
Ch’egli già più non era, e a passi lenti
Portar lo vidi all’ultimo soggiorno.
Leggiamne i versi sulla pietra incisi:
Il museo umil che li copria disgombro.

Epitafio

Abbilo nel tuo seno, e a lui sii lieve
O benefica terra! Esso non mai
Della sorte il favor, nè della fama
Ambì gli encomj, o li mercò vilmente.
Fu pago in sua tristezza; al dolce ei spetta
Melanconico regno, e agli uomin saggi
D’illustrarne l’oscura origin piacque.
Colmollo il ciel de’doni suoi, che un’alma
Spirogli in seno tenera e sincera;
Le lagrime eran solo il suo retaggio,
E spora gli infelici egli versolle;
Ei non bramava che un amico, e l’ebbe.
D’esaltar sue virtuti a voi non caglia,
Nè trar da quest’orrido asil di morte
Le colpe sue; chè qui virtudi e colpe
Fra la speme e il timor riposan sempre
In seno del suo Padre, e del suo Dio.
