<paratext> Ad C: Favonium Aristium
<paratext> 
Barbaras aedes aditure mecum,
Quas Eris semper fovet inquieta,
Lis ubi late sonat, et togatum
                    AEstuat agmen!
<paratext> 
Dulcius quanto, patulis sub ulmi
Hospitae ramis temere jacentem
Sic libris horas, tenuique inertes
                    Fallere Musa?
<paratext> 
Saepe enim curis vagor expedita
Mente; dum, blandam meditans Camoenam,
Vix malo rori, meminive serae
                    Cedere nocti;
<paratext> 
Et, pedes quo me rapiunt, in omni
Colle Parnassum videor videre
Fertilem sylvae, gelidamque in omni
                    Fonte Aganippen.
<paratext> 
Risit et Ver me, facilesque Nymphae
Nare captantem, nec ineleganti,
Mane quicquid de violis eundo
                    Surripit aura:
<paratext> 
Me reclinatum teneram per herbam;
Qua leves cursus aqua cunque ducit,
Et moras dulci strepitu lapillo
                    Nectit in omni.
<paratext> 
Hae novo nostrum fere pectus anno
Simplices curae tenuere, caelum
Quamdiu sudum explicuit Favoni
                    Purior hora:
<paratext> 
Otia et campos nec adhuc relinquo,
Nec magis Phoebo Clytie fidelis;
(Ingruant venti licet, et senescat
                    Mollior aestas).
<paratext> 
Namque, seu, laetos hominum labores
Prataque et montes recreante curru,
Purpura tractus oriens Eoos
                    Vestit, et auro;
<paratext> 
Sedulus servo, veneratus orbem
Prodigum splendoris: amoeniori
Sive dilectam meditatur igne
                    Pingere Calpen;
<paratext> 
Usque dum, fulgore magis, magis jam
Languido circum, variata nubes
Labitur furtim, viridisque in umbras
                    Scena recessit.
<paratext> 
O ego felix, vice si (nec unquam
Surgerem rursus) simili cadentem
Parca me lenis sineret quieto
                    Fallere letho!
<paratext> 
Multa flagranti, radiisque cincto
Integris ah! quam nihil inviderem,
Cum Dei ardentes medius quadrigas
                    Sentit Olympus?
