<paratext> [Paraphrase of Psalm LXXXIV]
<paratext> 
Oh! Tecta, mentis dulcis amor meae!
Oh! Summa Sancti Relligio loci!
    Quae me laborantem perurit
        Sacra fames, et amoenus ardor?
<paratext> 
Praeceps volentem quo rapit impetus!
Ad limen altum tendo avidas Manus.
    Dum Lingua frustratur precantem,
        Cor tacitum mihi clamat intus.
<paratext> 
Illic loquacem composuit Domum,
Laresque parvos Numinis in fidem
    Praesentioris credit Ales
        Veris amans, vetus Hospes arae:
<paratext> 
Beatus Ales! sed magis incola
Quem vidit aedes ante [<i>Focos Dei</i>]
    Cultu ministrantem perenni
        Quique sacra requievit umbra.
<paratext> 
Bis terque felix qui melius Deo
Templum sub imo Pectore consecrat;
    Huic vivida affulget voluptas
        Et liquidi sine Nube Soles.
<paratext> 
Integriori fonte fluentia
Mentem piorum gaudia recreant,
    Quod si datur lugere, quiddam
        Dulce ferens venit ipse luctus.
<paratext> 
Virtute virtus, firmior evenit
Nascente semper, semper amabili,
    AEterna crescit, seque in horas
        Subjiciit per aperta Caeli.
<paratext> 
Me, dedicatum qui Genus, et tuae
Judaeae habenas tempero, Regio
    Madens Olivo, dexter audi
        Nec libeat repulisse Regem.
<paratext> 
Lux una Sanctis quae foribus dedit
Haerere amatae Limine Januae,
    Lux inter extremas Columnas
        Candidius mihi ridet una,
<paratext> 
Quam Seculorum Secula Barbaros
Inter Penates sub trabe gemmea
    Fastus Tyrannorum, brevesque
        Delicias, et amoena Regni:
<paratext> 
Feliciori flumine Copiam
Pronaque dextra Caelicolum Pater
    Elargietur, porrigetque
        Divitias diuturniores.
