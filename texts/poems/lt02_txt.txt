<paratext> Ad C: Favonium Zephyrinum
<paratext> 
Mater rosarum, cui tenerae vigent
Aurae Favoni, cui Venus it comes
    Lasciva, Nympharum choreis
        Et volucrum celebrata cantu!
Dic, non inertem fallere qua diem
Amat sub umbra, seu sinit aureum
    Dormire plectrum, seu retentat
        Pierio Zephyrinus antro,
Furore dulci plenus, et immemor
Reptantis inter frigora Tusculi
    Umbrosa, vel colles amici
        Palladiae superantis Albae.
Dilecta Fauno, et capripedum choris
Pineta, testor vos, Anio minax
    Quaecunque per clivos volutus
        Praecipiti tremefecit amne,
Illius altum Tibur, et AEsulae
Audisse sylvas nomen amabiles,
    Illius et gratas Latinis
        Naiasin ingeminasse rupes.
Nam me Latinae Naiades uvida
Videre ripa, qua niveas levi
    Tam saepe lavit rore plumas
        Dulce canens Venusinus ales:
Mirum! canenti conticuit nemus,
Sacrique fontes, et retinent adhuc
    (Sic Musa jussit) saxa molles
        Docta modos, veteresque lauri.
Mirare nec tu me citharae rudem
Claudis laborantem numeris: loca
    Amoena, jucundumque ver in-
        Compositum docuere carmen.
Haerent sub omni nam folio nigri
Phoebea luci (credite) somnia;
    Argutiusque et lympha, et aurae
        Nescio quid solito loquuntur.
