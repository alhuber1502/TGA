<paratext> [Translation of Ode 'Away; let nought to love displeasing']
<paratext> 
Vah, tenero quodcunque potest obsistere amori,
    Exulet ex animo et Delia cara, tuo;
Ne timor infelix, mala ne fastidia sancti
    Gaudia distineant, Delia cara tori.
Quid si nulla olim regalia munera nostras
    Ornarunt titulis divitiisque domos?
At nobis proprioque et honesto lumine claris
    Ex meretis ortum nobile nomen erit.
Dum tanto colimus virtutem ardore volabit
    Gloria dulce sonans nostra per ora virum.
Interea nostram mirata superbia famam
    Tales splendoris tantum habuisse gemet.
Quid si Diva potens nummorum divitis auri
    Haud largo nostros proluit imbre lares?
At nobis erit ex humili bona copia censu;
    Vitaque non luxu splendida, laeta tamen.
Sic horas per quisque suas revolubilis annus
    Nostra quod expleret vota precesque dabit.
Nam duce natura peragemus, Delia, vitam:
    Vita ea vitalis dicier una potest.
Et juvenes et amore senes florebimus aequo.
    Et vitae una alacres conficiemus iter.
Nostros interea ornabit pax alma Penates,
    Iucundum pueri, pignora cara, torum.
Oh quanta aspicerem lepidam dulcedine gentem
    Luderet ad patrium dum pia turba genu
Maternos vultu ridenti effingere vultus,
    Balbo maternos ore referre sonos.
Iamque senescentes cum nos inviderit aetas
    Nostraque se credet surripuisse bona,
In vestris tu rursus amabere pulchra puellis,
    Rursus ego in pueris, Delia, amabo meis.
